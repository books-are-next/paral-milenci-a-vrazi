<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>milenci_a_vrazi-20</title>
  <link href="../Styles/milenci_a__idstyles.css" rel="stylesheet" type="text/css"/>
</head>

<body id="milenci_a_vrazi" xml:lang="cs-CZ">
  <div>
    <p class="MLP-UROVEN2-PARAL" id="toc_marker-3-18"><a id="x.12527"></a>Dobyvatelé</p>

    <p class="MLP-text-bez1radku">Jana stála na ulici v&nbsp;černém dešti z&nbsp;černého nebe a&nbsp;pilně tahala za černou niť mizící ve tmě. Když v&nbsp;prvním patře otevřeli okno, přestala tahat a&nbsp;zůstala tiše stát. Okno se po chvíli zas zavřelo a&nbsp;Jana tahala niť dál. Bude stačit tak ještě hodina? Raději dvě.</p>

    <p class="MLP-text">Jana tahala niť z&nbsp;noci a&nbsp;pohlížela na zář v&nbsp;okně v&nbsp;druhém patře. Proč ještě nespíš, Borku? Čteš si nebo jen tak přemýšlíš? Myslíš také na mne? Proč si už nechodíš půjčovat cigarety&nbsp;– vždyť já pro tebe koupila pět krabiček tvé značky, Slavia, po sedmi korunách, těch pětatřicet korun by mi stačilo skoro na týden živobytí, ale dala bych ráda víc, třeba celých čtyři sta padesát korun, mé celé jmění… Kde jsi celé dny? Je tě vidět stále méně. Sotva tak dvakrát za den vyjdeš z&nbsp;domu a&nbsp;dvakrát se vrátíš, to jsou celkem jen čtyři krátké cesty domem a&nbsp;u&nbsp;mě jsi už dlouho nezaklepal. Ale až tě zas potkám, co ti řeknu? Já nevím. Ale což to můžeš nevidět?</p>

    <p class="MLP-text">Světlo v&nbsp;Borkově okně náhle zhaslo, to jsem ráda, že si už jdeš lehnout, a&nbsp;teď se pěkně vyspinkej&nbsp;– Borkova okenice se potichu otevřela a&nbsp;ze tmy jeho tvář jako světlá skvrna s&nbsp;ohníčkem cigarety, moc kouříš, Borku, a&nbsp;před spaním je to už vůbec nezdravé, až jednou, dostaneš místo cigarety na dobrou noc sladkou pusinku, vždyť vy mužští jste jak děti a&nbsp;potřebujete dohled na své neplechy&nbsp;– Jana vzhlížela k&nbsp;Borkovu oknu, pak už zavřenému a&nbsp;tmavému, šeptala svou lásku vzhůru a&nbsp;svědomitě tahala za niť vedoucí k&nbsp;oknu o&nbsp;patro níž, až se naplnily celé určené dvě hodiny. Až pak vyšla zkřehlá Jana po schodech nahoru, vyčistila si zuby a&nbsp;okamžitě usnula spánkem spravedlivých.</p>

    <p class="MLP-text">Ráno v&nbsp;rozvojové laboratoři byla tma, poněvadž noční déšť porušil elektrické vedení, paní Helena Secká, paní Olga, Kamilka, Evka a&nbsp;Jana seděly v&nbsp;matné záři plynového kahanu a&nbsp;dlouze hovořily o&nbsp;Vánocích, pak opět o&nbsp;mužích a&nbsp;Evka tvrdila, že umí líbat na devatenáct způsobů.</p>

    <p class="MLP-text">Jana hleděla do vysokého plynového plamene, nepřiškrcen šlehal do půlmetrové výše a&nbsp;vysílal žhavé plání k&nbsp;zšeřelým traverzám stropu. Jana přemýšlela o&nbsp;řezníkovi paní Olgy, o&nbsp;inženýru Franku Seckém, o&nbsp;Evčině posledním chlapci a&nbsp;o&nbsp;Kamilčině čtyřicetiletém sochaři, který ji chce tesat do kararského mramoru, všichni ti muži, svými partnerkami svlečeni, tančili před Janou v&nbsp;plynovém ohni a&nbsp;Jana si vrývala do paměti všecky ty podivnosti, sladkosti, úskoky, tvrdosti, kořisti a&nbsp;kapitulace lásky. Když se pak rozsvítilo, poprosila šeptem Evku, aby s&nbsp;ní šla na chvilku do skládku skla a&nbsp;naučila ji několik obzvláštních způsobů líbání.</p>

    <p class="MLP-text">Janě se nejvíc zalíbilo braní mužova ušního lalůčku mezi rty a&nbsp;hned si to na Evce vyzkoušela, při titraci kyseliny solné hydroxidem sodným pak cvičně žmoulala rty, rozhodla se koupit si mastný krém, poobědvala v&nbsp;závodní kuchyni, vypila půllitr bezplatného mléka a&nbsp;se rty dosud bílými šla do zadní strážnice, kde pan Buřič, bývalý školník bývalého lounského gymnázia, choval své psy, půjčila si fenku Molly, odvedla si ji do staré sodíkárny, zavřela za sebou dveře, vyňala z&nbsp;kapsy svého bílého pláště svůj bílý batistový kapesníček, který dostala od tatínka při svém biřmování, a&nbsp;svědomitě jím delší dobu otírala fence patřičná místa, čas od času čichajíc, zda už látka páchne dosti silně, a&nbsp;když byla již spokojena, třela ještě chvíli navíc.</p>

    <p class="MLP-text">S&nbsp;kapesníčkem v&nbsp;igelitovém sáčku pak čekala poctivých sto čtyřicet minut na schodech mezi prvním a&nbsp;druhým patrem připravena vsunout Gráfce kapesníček kamkoliv, v&nbsp;nejhorším případě dozadu na auto. Ale štěstí dívce přálo, a&nbsp;když Gráfka scházela ze schodů, podařilo se Janě jít proti ní tak těsně, že jí vsunula kapesníček do kapsy pláště zcela nepozorovaně.</p>
  </div>
</body>
</html>