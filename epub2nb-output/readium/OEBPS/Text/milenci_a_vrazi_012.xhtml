<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>milenci_a_vrazi-6</title>
  <link href="../Styles/milenci_a__idstyles.css" rel="stylesheet" type="text/css"/>
</head>

<body id="milenci_a_vrazi" xml:lang="cs-CZ">
  <div>
    <p class="MLP-UROVEN2-PARAL" id="toc_marker-3-4"><a id="x.12480"></a>Obležení</p>

    <p class="MLP-text-bez1radku">Pololeže ve svém laminátovém křesílku, s&nbsp;rukama volně položenýma na chladivém plastiku, s&nbsp;hlavou zvrácenou, aby se mohl opřít týlem o&nbsp;opěradlo, a&nbsp;s&nbsp;přivřenýma očima vychutnával zástupce ekonomického náměstka Bogan Tušl jednoduchou radost spočinutí. Těžký den za námi. Přijdou ještě těžší. Moci aspoň spát&nbsp;– teď hned a&nbsp;co nejdéle…</p>

    <p class="MLP-text">Náhle z&nbsp;podlahy zdola silný dřevěný úder a&nbsp;hned další. To mám být ještě tišeji? Bum. Bum. Bum. Bum. Co tam ti lidé dole… Musím k&nbsp;nim být zdvořilý. Dokud nemám dekret na byt. Bum. Bum. Bum. Bum. Komise už přestávají chodit. Do bytu i&nbsp;do závodu. Věci se už staly. Bum.</p>

    <p class="MLP-text">Prásk!&nbsp;– Jolana bouchá dveřmi koupelny. Ony se špatně zavírají. Ona je stále nervóznější. Bylo toho moc v&nbsp;posledních týdnech. Když sem vtrhla komise domovní správy… nechutná scéna. Ti z&nbsp;národního výboru byli slušnější. Ale esenbáka na nás posílat nemuseli. Nejhorší byl domovník. Vystříleli už všechnu munici. Já taky. Příměří z&nbsp;oboustranného vyčerpání. Už se nemá co stát.</p>

    <p class="MLP-text">Spát… Teď už se moc nevyspím. Šest let dálkové techniky. Šest let nocí nad učebnicemi. Pak náměstkem. Náměstci si nosí práci domů. Nutno přečíst tisíce stupidních stránek. Bývalo krásné zamknout ve dvě stůl a&nbsp;být hotov… Práce vedoucího není hotova nikdy. Běhá se stříkačkou od požáru k&nbsp;požáru. Stihne jen ty největší. Nebezpečí těžkých spálenin. Větší plat… nebude čas jej utratit. Osobní moc… náměstek ji prožívá řediteli u&nbsp;zadku.</p>

    <p class="MLP-text">Strop přímo nad hlavou se rozduněl zběsilým dupáním. Dup. Dup. Dupity dupity dup. Kdo je zas tohle. Skáčou asi metr vysoko. Musím k&nbsp;nim být zdvořilý. I&nbsp;pak, s&nbsp;dekretem. Nemohu si už dovolit… V&nbsp;domě už vůbec nic.</p>

    <p class="MLP-text">Podřízení v&nbsp;ekonomickém odboru mě nenávidí. Chci na nich více práce. Ale já se musím osvědčit… sám víc dřít už nemůžu. Cesta zpátky už není. Teď už jen nahoru&nbsp;– Šuškají se různé věci. I&nbsp;o&nbsp;Jolaně. Bývalo krásné zamknout ve dvě stůl a&nbsp;mít přátele a&nbsp;známé… S&nbsp;tím je už konec navždy. Ani čas by na to nezbyl. A&nbsp;už ani chuť.</p>

    <p class="MLP-text">A&nbsp;nový šéf, náměstek Abrt, úplně přestal pracovat. Má dva roky do důchodu… A&nbsp;neříká mi ty hlavní věci, ty důležité… Proč by měl? Nechává si je pro sebe. S&nbsp;výkonným kulim, jako jsem já, to může táhnout třeba ještě pět let po důchodu… Hrůzné pomyšlení. Ale vystoupit proti němu nelze. Ani za rok. Ani za dva.</p>

    <p class="MLP-text"><span class="MLP-znak-kurziva-11b">Být tak porybným u&nbsp;jihočeského rybníka Projít se denně po hrázi pod staletými duby Chytat kapry, štiky, líny, okouny S&nbsp;dýmkou pozorovat tichou hladinu A&nbsp;večer do hospody, kde vás všichni rádi vidí Žít sám jen se psem v&nbsp;domku na kraji borového lesa</span></p>

    <p class="MLP-text">BANG! BANG! BANG! BANG! Děsné kovové údery odkudsi jakoby zleva. V&nbsp;tomto domě je šestatřicet partají. Ke všem být zdvořilý… BANG! Ke všem šestatřiceti. BANG! BANG! BANG! BANG! BANG! BANG! BANG! Nechte mě zdřímnout, prosím vás.</p>

    <p class="MLP-text">Nu což, mám byt. Naše modré koberce se dočkaly parket. Na stropě modrý lustr. Dočkal se též, ale svítí mizerně. Stůl z&nbsp;mořeného dubu se na přišroubovaných nohou viklá. Zabalený vypadal líp. Za zdí dětská postýlka. To zas přibude práce. Kam budem věšet plínky? A&nbsp;než děcko odroste, nemůžem večer nikam jít. Stejně by na to nezbyl čas. Pět našich zlatých rámů se dočkalo obrazů.</p>

    <p class="MLP-text">Crnk!&nbsp;– crnk!&nbsp;– crrrrrrrrrrrrnk!&nbsp;– Někdo zvoní. Zas nás přišli vyhodit. Jsou špatně informováni. Už to nejde. Ale musím k&nbsp;nim být zdvořilý.</p>

    <p class="MLP-text">„…&nbsp;vždyť to vaše rádio řve jak někde na návsi!“ syčel za dveřmi odporný brejláč v&nbsp;umolousaném županu.</p>

    <p class="MLP-text">„Promiňte prosím… neuvědomil jsem si… Jolano! Dej to rádio tišeji!“</p>

    <p class="MLP-text">„Ale vždyť já…,“ a&nbsp;Jolana se zjevuje neučesaná a&nbsp;jen v&nbsp;kombiné, taky by mohla aspoň trochu před lidmi&nbsp;– „ho mám puštěné docela slabounce…“</p>

    <p class="MLP-text">„Tak ho vypni!“</p>

    <p class="MLP-text">„Jo tady bydlíte v&nbsp;paneláku, paničko. Vždyť já slyším i&nbsp;jak v&nbsp;noci chrápete!“ štěkal místo poděkování ten odporný chlap, náš vážený a&nbsp;milý pan soused.</p>

    <p class="MLP-text">Na stole na tradičním prkně naše tradiční menu pro slavnostní příležitosti. Až dnes slavíme vítězství. Oslavná žranice již bezpočtukrát odložena: kvůli vyhazování komisí, které nás přišly vyhodit. Kvůli lakování parket. Kvůli malování. Kvůli věšení záclon. Dvakrát pro ospalost. Naposledy pro celkové vyčerpání.</p>

    <p class="MLP-text">„Vzpomínáš, co jsme si říkali ještě před pár týdny…,“ dojímá se Jolana snaživě, „prvním šampusem z&nbsp;téhle sklenky si ťuknem při zapíjení našeho kvartýru!“</p>

    <p class="MLP-text">„Ano, miláčku.“ Sklenky se dočkaly svého šampusu. Jolana jej asi přechladila, vždyť vůbec nepění…</p>

    <p class="MLP-text">„Jak se asi tančí se sklenkou v&nbsp;ruce… vzpomínáš?“</p>

    <p class="MLP-text">„Asi takhle…“ Tak jsem to tenkrát řekl.</p>

    <p class="MLP-text">„Umíš tak hezky držet…,“ lže Jolana milosrdně. Pro její šestiměsíční břich se k&nbsp;ní už nedostanu.</p>

    <p class="MLP-text">„Tebe jinak držet nemůžu…“ Některé věci nesnesou opakování.</p>

    <p class="MLP-text">„Jsem tak ráda, že tě mám…,“ vzpomíná Jolana, co ještě tenkrát řekla.</p>

    <p class="MLP-text">„Ano, miláčku. Ale raději se pojď už posadit. S&nbsp;tvým bříškem…“</p>

    <p class="MLP-text">„Ano, miláčku.“</p>

    <p class="MLP-text">Na prkně naše tradiční menu vítězství. Pyramida žrádla dnes snad půlmetrová. Ubohá Jolanka to přehnala. Místo kostek chleba a&nbsp;koňského salámu nakrájela kostky z&nbsp;bílé veky a&nbsp;pravé šunky, místo arašídového oleje olivový olej z&nbsp;Řecka a&nbsp;místo cibule&nbsp;– co je tohle?&nbsp;– pravé olivy. Trpký plod s&nbsp;tvrdou peckou. Celkem se to vůbec nedá jíst.</p>

    <p class="MLP-text">„Vzpomínáš, jak jsme říkali…,“ chce nás Jolana rozjařit, „že jsou dva druhy lidí? S&nbsp;kvartýrem a&nbsp;bez něho. A&nbsp;mezi nima ostnatej drát… Jsme už za ním!“</p>

    <p class="MLP-text">„Vyválčili jsme si to.“ Jsme za ním. Dosud jsme byli venku. Teď už uvnitř.</p>

    <p class="MLP-text">„Chutná, miláčku?“ ptá se Jolana vydělujíc prstem olivy a&nbsp;naolejovanou šunku ke kraji prkna. Taky to nemůže jíst.</p>

    <p class="MLP-text">„Ano, miláčku. A&nbsp;tobě?“</p>

    <p class="MLP-text">„Když tobě, tak mně taky. Chceš ještě šampus?“</p>

    <p class="MLP-text">„Je to trochu tučné… snad napřed trochu piva.“</p>

    <p class="MLP-text">A&nbsp;Jolana přináší na podnose naši sedmidílnou pivní soupravu s&nbsp;pěti zlatými pruhy na každém kusu. Všichni jsme se všeho dočkali… ale šampus s&nbsp;pivem se beztrestně míchat nedá. Triumfální pochod končí na WC.</p>

    <p class="MLP-text"><span class="MLP-znak-kurziva-11b">Po večeři na verandě koňak</span>&nbsp;– Na našem balkónku 2 x 0,5 metrů bychom jej museli pít vstoje. Když tam Jolana pět minut věší prádlo, vrátí se posněžená sazemi. Kromě toho pít alkohol před okny šestatřiceti partají a&nbsp;celého sídliště by byla společenská sebevražda.</p>

    <p class="MLP-text">Jolana je ohleduplná, že to už ani nepřipomíná. Budem se mít teď rádi už asi jinak. Láska je prý soucit, říkal mi tuhle soudruh ředitel.</p>

    <p class="MLP-text">„Tak pojď, uděláme spolu… něco moc hezkýho…,“ šeptá Jolana. Tohle není od ní už ohleduplné. Kdyby se mohla vidět… Kdybychom s&nbsp;tím děckem bývali ještě počkali… Kdybych se nebyl s&nbsp;ní oženil a&nbsp;byl teď svobodný…</p>

    <p class="MLP-text">„Už máme jen pár posledních dní…,“ šeptá Jolana znaveně.</p>

    <p class="MLP-text">„Jaké může být milování…,“ šeptal Bogan smutně, když mechanická rozkoš jak z&nbsp;dutého dřeva se konečně přivlekla skončit jejich lopotu.</p>

    <p class="MLP-text">Otevřeným oknem vál chlad z&nbsp;černého nebe posetého nesmírnostmi. Leže na zádech marně se Bogan snažil vystopovat Mléčnou dráhu a&nbsp;záhy toho nechal. Jsem prostě unaven. Je mi už pětatřicet: odpískán druhý poločas.</p>

    <p class="MLP-text">Jolana chce usínat s&nbsp;mou rukou ve své, ale záhy od toho upouští. Je prostě unavena. Vrchol dosažen. Máme oba dost.</p>

    <p class="MLP-text">Těžký den za námi. Těžší přijdou. A&nbsp;příliš horko dnes odpoledne. Prosím, nechte nás spát.</p>

    <p class="MLP-text">Ale co je za vrcholem?… Nad ním už nic. A&nbsp;za ním… Aby byl vrchol, musí být kolem něj propast. Ale… co bude tedy teď? Když přestalo ZATÍM a&nbsp;nastalo AŽ - - -</p>

    <p class="MLP-text">Zalit chladným potem vyrazivším mu ze všech pórů vztyčil se Bogan Tušl v&nbsp;hrůze na lůžku v&nbsp;náhlém záblesku satori: („náhlé osvícení, náhlé probuzení nebo prostě pecka do tejla“ vysvětluje to Jack Kerouac), či spíše v&nbsp;jakémsi zlém antisatori, protože srážejícím a&nbsp;ledovém, a&nbsp;se znaveným vztekem vzhlížel k&nbsp;výsměšně mžikajícím nelítostným hvězdám.</p>

    <p class="MLP-text">Pak znavený vztek roztáhl přední pracky a&nbsp;pokojně si na ně položil čumák, nu což, hvězdičky, jsme bezpečně daleko od sebe, vy tam a&nbsp;já tady. Vystříleli jsme už všechnu munici a&nbsp;z&nbsp;oboustranného vyčerpání teď už navždy tiché příměří. Mohlo to dopadnout hůř, i&nbsp;když zas lépe, ale dopadlo to prostě takhle.</p>

    <p class="MLP-text">Plakat nebudu. Mám dobrou ženu. Tělo jako mé vlastní. Objímám ji spící a&nbsp;ona i&nbsp;ve spánku mě objímá. Skryjem se do sebe, zaštítíme se, zastíníme a&nbsp;spolu se zvolna budem potápět. Zemřeme spolu, jako jsme spolu žili. Má drahá neurotička. Sám budu neurotik. Zítra: čeká nás nepříjemný den.</p>

    <p class="MLP-text">Je mi pětatřicet let. Ještě pětadvacet let do důchodu. Těch posledních pětadvacet uteklo v&nbsp;jediném horečném dnu. Teď už jen druhý a&nbsp;poslední horečný den.</p>

    <p class="MLP-text">Pětatřicet let: nejlepší léta muže. Cesta k&nbsp;moci otevřena. Kombinovat a&nbsp;vládnout. Bavím se. Mám dobrou ženu. Zařízený komfortní byt. Sbírám své pocty z&nbsp;očí podřízených. Jsem užitečný. Jdu nahoru.</p>

    <p class="MLP-text">Zítra nás čeká nepříjemný den. Znovu do toho hrozného domu. Už se jej nikdy nezbavím. Ti lidé tam… oni jsou nebezpeční.</p>

    <p class="MLP-text">Nazítří ve 12.00, kdy jsou všichni v&nbsp;práci nebo spí, přijeli manželé Tušlovi naloženým nákladním autem k&nbsp;domu čp.&nbsp;2000. (Z&nbsp;přízemního okna vyhlédl starý Teo&nbsp;– proč jsme vlastně s&nbsp;tímhle nikdy nepromluvili?… Nebyl čas.) Cizí dělníci (půjčení z&nbsp;Cosmopharmy, naši by to neudělali) vynesli z&nbsp;auta pět beden po schodech do druhého patra do (tady to všechno začalo…) bývalé dívčí svobodárny, každý kus 3 centy, celkem půldruhé tuny, jakož i&nbsp;svářecí soupravu, kolejnice a&nbsp;další potřeby. Vlastní výkon musíme provést sami, i&nbsp;půjčení muži to odmítli. Každému z&nbsp;nich padesátikorunu, vzali to s&nbsp;odporem. „Tak už běžte&nbsp;–“</p>

    <p class="MLP-text">„Tady to všechno začalo…,“ šeptá Jolana mezi bednami ve svém starém dívčím pokoji, „vzpomínáš, jak jsem tady hrála s&nbsp;Jiřkou Hákovou na foukací harmoniky…“</p>

    <p class="MLP-text">„Vzpomeň si raději, jaks házela z&nbsp;okna Jiřce boty na hlavu… tak jedem, ať to už máme z&nbsp;krku…“</p>

    <p class="MLP-text">Do uliček mezi bednami (jsou v&nbsp;nich pouze cihly) na podlahu dvě kolejnice křížem a&nbsp;rychle je svařit do tvaru X, Jolana zatím <span>odkytuje</span>, odesklí (sklo rozbít) a&nbsp;pak zabední okno, já ještě odmontovat vodovod u&nbsp;zdi, zaslepit přívodní trubku, vytrhat elektroinstalace a&nbsp;společně pak ještě zlikvidovat WC. Pro případ svémocného nastěhování musí být pokoj zcela neobyvatelný a&nbsp;technicky tak zajištěn k&nbsp;volné dispozici vedení závodu. Provedu odborně a&nbsp;zajistím zdar. Naposledy tady tluču francouzákem do potrubí&nbsp;– teď už v&nbsp;obraně. Náhle klepání na dveře&nbsp;– proboha, to jsou už z&nbsp;práce tady?&nbsp;–</p>

    <p class="MLP-text">„Kdo je tam?“ hřmí za dveřmi Alex Serafin.</p>

    <p class="MLP-text">„Tenhle byt je náš!!“ řve za dveřmi Borek Trojan.</p>

    <p class="MLP-text">Dosud hlavní spojenci&nbsp;– ode dneška úhlavní nepřátelé. Je tohle také dialektika? Pokračování revoluce na schodech bychom už prohráli. Jinak ovšem vládneme všemi prostředky moci.</p>

    <p class="MLP-text">„Co budeme dělat?“ šeptá Jolana s&nbsp;úzkostí.</p>

    <p class="MLP-text">„Počkáme, až toho nechají…“</p>

    <p class="MLP-text">„Oni toho ale nenechají…“</p>

    <p class="MLP-text">„Vydržíme tak dlouho, dokud… vydržíme.“</p>

    <p class="MLP-text--0-12">Zvenčí řev a&nbsp;rány do dveří, uvnitř jak v&nbsp;pasti Tušlovi obleženi.</p>

    <p class="MLP-dopis-bez1radku-ii">K&nbsp;VOJENSKÉ SLUŽBĚ povolala uruguayská vláda 5000 bankovních úředníků, kteří si chtěli stávkami vynutit zvýšení mezd. Nyní budou mít jiné starosti.</p>

    <p class="MLP-dopis-bez1radku">FARMU BOBA NOELLA nedaleko Tarpon Springs (Florida) vykradli několikrát za sebou lupiči. Ani hlídací psi nezabránili neustálým krádežím (banditi je vždy otrávili). Proto si farmář koupil 400kilovou gorilu, přivázal ji na 30metrový řetěz a&nbsp;od té doby má na farmě klid. O&nbsp;gorile pan Bob Noell říká: „Má obrovskou sílu, mohla by přetrhnout i&nbsp;nejsilnější řetěz, ale neudělá to, protože se stala mým nejlepším přítelem…“</p>

    <p class="MLP-text-bez1radku--12-0">Po Tušlově odchodu z&nbsp;ředitelny přikázal doktor Gráf sekretářce zavolat inženýra Seckého, tiše zavěsil sluchátko na vidlici a&nbsp;zvolna položil své pěstěné bílé ruce s&nbsp;krásnými štíhlými prsty na stolní desku z&nbsp;černého dubu.</p>

    <p class="MLP-text">Bogan Tušl. Teď už na provázku. Jak sem přišel: mladý, sebevědomý, nadřazený a&nbsp;vítězný. Ale což nezvítězil? Jen jsem ho potrestal za jeho vyzývavé mládí. Jako on mě za slabost mého věku. Jak se zahradit před postupujícím valem chátry? Integrovat její elitu. S&nbsp;jedním to jde. Se stem, s&nbsp;tisícem, se sociální vrstvou. Ale s&nbsp;kompaktní miliardou?</p>

    <p class="MLP-text">Telefon zašuměl (na zvláštní příkaz kolegy ze správy spojů aparát speciálně odhlučněn a&nbsp;zvuk linearizován): „Dostavil se soudruh technický náměstek Secký.“</p>

    <p class="MLP-text">„Za dvě minuty.“ Jinde vráží do ředitelny kdekdo bez zaklepání. Já to tady vedu ještě po starodávnu. Nikdo mi nesmí telefonovat přímo. Ve Vatikánu se v&nbsp;pracovní době vůbec netelefonuje. Američtí experti žasnou nad efficacy administrativy Svaté stolice. Musí být zajímavé být kardinálem. Raději však jeho knihovníkem. Pablo Casals prozradil tajemství své svěžesti v&nbsp;devadesáti letech: Odpočívejte v&nbsp;nevhodný čas! Činím tak, ač o&nbsp;devadesátku nestojím. Hrůzná to představa.</p>

    <p class="MLP-text">„Dostavil se inženýr Trojan,“ zašuměl telefon.</p>

    <p class="MLP-text">„Nemám na něj čas&nbsp;–“</p>

    <p class="MLP-text">„Ale on tvrdí, že je to neodkladné…“</p>

    <p class="MLP-text">„–&nbsp;ani chuť.“</p>

    <p class="MLP-text"><span>Borek Trojan. Zase jeden z&nbsp;těch… Chce na mně takové maličkosti: byt, vyšší plat, vedoucí místo… Chce celý svět. Neurotizuje mě. Dívá se na mě s&nbsp;výsměchem, pohrdáním a&nbsp;nenávistí&nbsp;– už jen svým pohledem mě</span> <span class="MLP-znak-kurziva-11b">zaživa pohřbívá…</span> <span>Jsou to rebelové proti mně. Jeden za druhým donekonečna. Přibývá jich. Jejich tlak sílí… až to jednou praskne. Co praskne? Ale ovšemže vy, milá Evženie. Ale což to nepraská nepřetržitě už tisíce let? Tato chvilka je pořád ještě má… dokud ještě mohu vykázat rebela ze dveří. Jedna z&nbsp;výhod moci. Well, vraťme se k&nbsp;Boganovi Tušlovi. To je radostnější. Ten už papá z&nbsp;ruky.</span></p>

    <p class="MLP-text">Evžen Gráf stiskl tlačítko a&nbsp;Frank Secký vešel do dveří.</p>

    <p class="MLP-text">„Posaď se,“ řekl Evžen.</p>

    <p class="MLP-text">„Vzal to,“ ujistil se Frank.</p>

    <p class="MLP-text">„A&nbsp;poděkoval několika jazyky.“</p>

    <p class="MLP-text">„Dostals ho lacino. Ten byt ve Všebořicích bychom stejně už dlouho neudrželi.“</p>

    <p class="MLP-text">„A&nbsp;Tušl nám ještě zablokuje bývalou dívčí svobodárnu.“</p>

    <p class="MLP-text">„Prima. Na jak dlouho?“</p>

    <p class="MLP-text">„Technickými prostředky.“</p>

    <p class="MLP-text">„Moc prima. Tušl je schopný ničema.“</p>

    <p class="MLP-text">„Bude tvým kolegou.“</p>

    <p class="MLP-text">„Ale?… Po Abrtovi, že.“</p>

    <p class="MLP-text">„Budeš se s&nbsp;ním snášet?“</p>

    <p class="MLP-text">„Já se snesu absolutně s&nbsp;každým. Gratuluji, Evžene, jsi chytrý. Chytrý zahradník si zjedná vždycky zlého psa.“</p>

    <p class="MLP-text">„Dík, Franku. Přijdeš ve čtvrtek?“</p>

    <p class="MLP-text">„Rád a&nbsp;dík.“</p>

    <p class="MLP-text">„Došlo mi na tebe udání z&nbsp;jakéhosi mravnostního deliktu. Vzbudilo to můj zájem, ale styl je tak žalostný&nbsp;– dočti si to už sám.“</p>

    <p class="MLP-text">„Dík. To je to tak dlouhý… No to si počtu!“</p>

    <p class="MLP-text">Po technickém náměstkovi Seckém se v&nbsp;„naléhavé a&nbsp;neodkladné věci“ dostavili závodní lékařka Zíbrtová s&nbsp;požárníkem Serafinem a&nbsp;ředitel Gráf pobaveně přikázal je vpustit.</p>

    <p class="MLP-text">„…&nbsp;protože situace na bývalé faře už volá do nebes,“ dopověděla naše tělesná lékařka. Nevypadá zvlášť dobře, to Zita, ač starší… Proč tahle o&nbsp;sebe trochu nedbá? Měla by si naordinovat nějaký sport. Jestli jej ovšem nehledá právě v&nbsp;tomhle.</p>

    <p class="MLP-text">„…&nbsp;a jsou tam děti. Nesmíme je nechat trpět,“ dopověděl Julda Serafin, náš místní misionář. Kdyby tak věděl, že je střežen důkladněji než já. Ale jak se tihle dva dali dohromady…</p>

    <p class="MLP-text">„Jak víte, současná tísnivá situace vyžaduje řešit přednostně…,“ vypouštěl ředitel sériový ochranný obláček, dost nedbale, a&nbsp;až ke konci své standardizované promluvy dodal zlomyslně: „Obávám se brzké nutnosti přestěhovat na faru manžele Tušlovy. Není to dosud zcela jisté, ale můžete jim to už oznámit.“</p>

    <p class="MLP-text">„Vy se jim chcete pomstít,“ řekl Julda Serafin. Pohled přímých lidí bývá až… necudný. Přinejmenším to není comme il faut.</p>

    <p class="MLP-text">„Myslíte, že bych měl za co?“ ušklíbl se ředitel.</p>

    <p class="MLP-text">„Má je pomsta, praví Pán…,“ pravil Julda a&nbsp;ředitel okázale zazíval, příliš horko na teologické rozpravy, vy křesťané si to představujete věru prostince: vezmeme se za ručičky a&nbsp;budem hodní jak dětičky. Ale co když jedno dětičko z&nbsp;milionu hodných popadne ďas a&nbsp;ono kopne sousední dětičko do kolínka? Anebo mu střelí do okna ocelový šíp a&nbsp;vhodí potkana? Dále pak je u&nbsp;křesťanů značně únavné jejich permanentní mentorování. Mě by možná získal pro víru světácký prelát při sklence koňaku v&nbsp;obrazárně biskupského paláce…</p>

    <p class="MLP-text">„Vy zde ještě zůstaňte&nbsp;–“ řekl Evžen Gráf v&nbsp;náhlém rozmaru Dáše Zíbrtové, když se už oba návštěvníci omluvně zvedali k&nbsp;odchodu. A&nbsp;s&nbsp;náhlou lítostí nad čímsi ztráceným hleděl na záda odcházejícího Juldy. Obracen na víru závodním požárníkem… co by zbylo z&nbsp;Felliniových filmů, kdyby divákům místo Claudie Cardinalové u&nbsp;mystického pramene kynul v&nbsp;kanceláři hasič?</p>

    <p class="MLP-text">„Už jste u&nbsp;mne dlouho nebyl…,“ řekla Dáša.</p>

    <p class="MLP-text">„To víte: lékaře, advokáta a&nbsp;kata… Ale vy u&nbsp;nás taky ne.“</p>

    <p class="MLP-text">„Přijdu k&nbsp;vám ráda.“</p>

    <p class="MLP-text">„Choďte zas jako dřív. Každý čtvrtek, Zitin jour fixe. Roman se mi nelíbí. Bledý, unavený, malátný…“</p>

    <p class="MLP-text">„Průvodní zjevy jeho věku.“</p>

    <p class="MLP-text">„Patří k&nbsp;nim i&nbsp;pohlavní vyčerpání?“</p>

    <p class="MLP-text">„Snad to zjednodušujete. Jsou to obvyklé postpubescentní potíže, stačí jen…“</p>

    <p class="MLP-text">Aby chlapeček pěkně papal a&nbsp;spinkal a&nbsp;poslouchal tatínka a&nbsp;maminku. Od Hippokrata pokročila medicína nepatrně&nbsp;– Evžen Gráf vzdychl a&nbsp;zalitoval, že Dášu vůbec zdržel a&nbsp;nadto ji znovu pozval k&nbsp;pravidelným čtvrtečním návštěvám. Ještě nedávno byla téměř zábavná… „Už se objevilo léčení rakoviny?“</p>

    <p class="MLP-text">„Dosud ne.“</p>

    <p class="MLP-text">„A&nbsp;chřipky?“</p>

    <p class="MLP-text">„Dosud ne.“</p>

    <p class="MLP-text">„A&nbsp;rýmy?“</p>

    <p class="MLP-text">„Dosud ne.“</p>

    <p class="MLP-text">„Ani rýmy? A&nbsp;což takhle tajemství života?“</p>

    <p class="MLP-text">„Je známo už dva tisíce let.“</p>

    <p class="MLP-text">„Ale! To mi v&nbsp;návalu četby nějak uniklo.“</p>

    <p class="MLP-text">„Setba a&nbsp;zázrak.“</p>

    <p class="MLP-text">Šumění telefonu přišlo vzácně vhod, volal mocný muž z&nbsp;největší budovy v&nbsp;městě a&nbsp;v&nbsp;hlavě ředitele se okamžitě rozběhla výkonná kombinatorika&nbsp;– lékařka už odešla a&nbsp;mocný muž domluvil&nbsp;– do stoupajících obrátek. Zas jednou jde o&nbsp;všechno&nbsp;–</p>

    <p class="MLP-text">Sotva se pracně a&nbsp;důmyslně ustaví rovnováha, ihned zas zrušena a&nbsp;rozkotána. Crazy mumraj na věky věkův. A&nbsp;krev. Já vám mladým nezávidím zbytek tohoto posledního tisíciletí. Vezměte si jej. Mě už nebaví.</p>

    <p class="MLP-text"><span>Potřebuji z&nbsp;něj už jen pět let. Kéž bych byl už o&nbsp;těch pět let starší&nbsp;–</span> <span class="MLP-znak-kurziva-11b">být starcem spícím s&nbsp;chátrou pod hradbami paláce V jediném plášti z&nbsp;jednoho kusu a&nbsp;už jen opánky a&nbsp;hůl Ráno se jen napít z&nbsp;kašny a&nbsp;prosedět den po dni na tržišti Už se jen dívat Žít z&nbsp;milodarů Čím méně jich, tím lépe Už se ani nedívat Nemyslit, nesnít, nic Jen dlít a&nbsp;tiše se ztrácet A&nbsp;zemřít nepozorovaně</span></p>

    <p class="MLP-text">Netoužím už po ničem: ukojen, nasycen, ztichlý. Zbývá už jen vyčkat smrti. Přijď, věčná. Všichni po Tobě voláme. Můj syn Roman Ti vykročil vstříc. Má žena Zita Tě vzývá. Život je… nezdravý, ovšem. Život je pud k&nbsp;ukájení, je pud k&nbsp;smrti. Coup de grace&nbsp;– ránu z&nbsp;milosti ukojenému, nasycenému, ztichlému. Kdo to řekl? Freud? To je jedno. Proč se ukájením člověk vybíjí a&nbsp;slábne? Jak nelogické… Nebo naopak logika vyššího řádu? Vždyť živé žije právě ukájením…</p>

    <p class="MLP-text--0-12">Pud k&nbsp;smrti.</p>

    <p class="MLP-dopis-bez1radku-ii">MNICHOVSKÝ ŠACHOVÝ VELMISTR Wolfgang Unzicker si zahrál v&nbsp;neobvyklé situaci. Nastoupil k&nbsp;simultánní hře proti vězňům ve vězení Straubing.</p>

    <p class="MLP-dopis-bez1radku-ii">O&nbsp;NOVÉM ITALSKÉM PREMIÉROVI Leonovi je známo, že nic tak nenávidí jako muže bez kravaty. Když ještě byl předsedou italské sněmovny, proslul tím, že kdykoliv se na zasedání objevil poslanec bez kravaty, jen tak v&nbsp;rozhalence, dal mu doručit kravatu se svou vizitkou. Říká se také, že někteří poslanci této vlastnosti svého předsedy hodně využívali.</p>

    <p class="MLP-dopis-bez1radku">V&nbsp;ATLANTSKÉM OCEÁNU mezi Islandem a&nbsp;Grónskem se nahromadily masy ledu nevídané od r.&nbsp;1915. Pilot, který nad těmito prostorami prolétával, prohlásil, že téměř není vidět nezamrzlé volné moře.</p>

    <p class="MLP-text-bez1radku--12-0">Zita Gráfová dojela k&nbsp;domu čp.&nbsp;2000, vypjala motor a&nbsp;sbírala síly k&nbsp;vystoupení z&nbsp;vozu a&nbsp;k&nbsp;cestě po schodech do prvního patra. Co tam budu dělat? Ale co tady? Život: na každém rozcestí se vydat směrem toho menšího nesmyslu. Bezpečně tak záhy zešílíte.</p>

    <p class="MLP-text">Na schodku před domem jak athénský žebrák s&nbsp;bosýma nohama v&nbsp;prachu sedí pan inženýr Borek Trojan. Mladý muž s&nbsp;planoucím tělem, tak podobný svatému Šebestiánovi… ten pán, co mi zdola mlátí koštětem do podlahy. Bum. Bum. Bum. Bum. Dívá se mi pod sukně. Bum.</p>

    <p class="MLP-text">Se svými kamarády montéry dosud nevzal na vědomí vývoj posledních dvou tisíc let. Spí prý s&nbsp;Alexem Serafinem na jedné posteli. Škvíra mezi nimi utěsněna ženami. Ženy večer, v&nbsp;noci, zrána. Neustálý výron. Žijí jen pro ukájení svých věčných hladů: jak volná zvířata v&nbsp;džungli. Jen pro rozkoš: jak dvořané Ludvíka&nbsp;XV. Après nous deluge.</p>

    <p class="MLP-text">„Přivez sem materiál&nbsp;–“ volá Alex otvíraje bočnici náklaďáku a&nbsp;vysypává ženy na ulici jak brikety a&nbsp;jak seno si je Borek se svými druhy hážou vidlemi přímo do okna. Hnát je dveřmi by byla přece ztráta času.</p>

    <p class="MLP-text">„Tož pocem, malá&nbsp;–“ huhlá Valtr s&nbsp;ústy plnými uzeného, v&nbsp;levé ruce uzené a&nbsp;zbývající tlapou se chápe první oběti, maso jako maso (v&nbsp;místnosti řev, servíruje se pivo s&nbsp;uzeným bez chleba).</p>

    <p class="MLP-text">„Tu mi nech&nbsp;–“ huláká na něho Dízlák (řev v&nbsp;místnosti stoupá, servíruje se tučná servírka a&nbsp;muži se o&nbsp;ni servou).</p>

    <p class="MLP-text">„Tahle je pro mě&nbsp;–“ ječí Borek (řev v&nbsp;místnosti stoupá, servíruje se stará bréca z&nbsp;přístavu s&nbsp;uzeným a&nbsp;pivem, dosud nesouložící muži mlátí zatím cvičně do stropu).</p>

    <p class="MLP-text">„Tak davaj&nbsp;–“ vřeští Stěpa (řev v&nbsp;místnosti stoupá, servíruje se mladičká prodavačka zeleniny, šéfmontér Olda se jí zakusuje do boku a&nbsp;v&nbsp;zubech si ji odnáší do kouta).</p>

    <p class="MLP-text">„Todle maso je mý&nbsp;–“ řve Alex Serafin (servíruje se Madda Serafinová rozporcovaná na talířcích dezertní soupravy s&nbsp;motivem hroznů z&nbsp;mého věna, k&nbsp;tomu pivo s&nbsp;uzeným, muži odhazují své dosud nedojezené chody a&nbsp;vrhají se na dezert, rvačka na podlaze a&nbsp;řev v&nbsp;místnosti se dále stupňuje).</p>

    <p class="MLP-text">„A&nbsp;co pro změnu zas trochu zábavy&nbsp;–“ zívá ing. Borek Trojan znuděně (všichni jásavě souhlasí, vyhazují ženy z&nbsp;okna a&nbsp;jmou se rozbíjet strop, naši podlahu, přitom celý sbor unisono fortissimo:) „Ať&nbsp;– zhynou&nbsp;– všichni&nbsp;– slušní&nbsp;– lidé!“</p>

    <p class="MLP-text">Čtvrtek odpoledne: můj jour fixe. Můj choť si tak přeje. Hosté se dnes dostavili v&nbsp;plném počtu: Frank Secký, Evženův zástupce a&nbsp;Dáša Zíbrtová, závodní lékařka na poloviční úvazek (dělíme se o&nbsp;ni s&nbsp;jatkami): toť můj salon v&nbsp;plném lesku. Salon třesku a&nbsp;plesku.</p>

    <p class="MLP-text">„Šílený vedro,“ konverzuje Frank a&nbsp;dolévá si potřetí náš courvoisier (asi tak naznačuje svou potřebnost a&nbsp;tedy výzvu šéfovi Evženovi ke zvýšení svého platu).</p>

    <p class="MLP-text">„Mhm,“ konverzuje Evžen ve svém křesle (zezadu, zpředu, z&nbsp;boku i&nbsp;shora: stará ctihodná anglická lady. Proč neháčkuje dečku?).</p>

    <p class="MLP-text">„Měl byste pro ty lidi na faře něco udělat, pane řediteli. Aspoň pro jejich děti…,“ naléhá neodbytně Dáša Zíbrtová (normálně pije mé bílé cinzano jak vodu, dnes pro změnu vodu, jak se pije cinzano, dala se na víru a&nbsp;přestala chodit ke kadeřníkovi).</p>

    <p class="MLP-text">„Snad se už brzo ochladí,“ dává Evžen najevo svůj odpor k&nbsp;této konverzační deviaci (ladies přece konverzují výhradně o&nbsp;počasí).</p>

    <p class="MLP-text"><span>„Je červenec,“ pronáším duchaplně (proč raději neháčkuji dečku?).</span></p>

    <p class="MLP-text">Čtvrtek je můj jour: nudíme se. Můj choť si tak přeje. Sehrajeme dva robry bridže, hosté se zvedají a&nbsp;k&nbsp;všestranné úlevě odcházejí. Na shledanou zas ve čtvrtek. Jedno další odpoledne stárnoucí smutné ženy odešlo. Co všechno by se dalo zažít za ty čtyři hodiny?</p>

    <p class="MLP-text">„Drž mě pevně…,“ žebroním v&nbsp;Evženově objetí. Zajmi mě, zaštiť, zastiň, potopme se spolu. Skryj mě celou do sebe před tou hrůzou všude kolem&nbsp;–</p>

    <p class="MLP-text">–&nbsp;za zdí ony zvuky: Roman s&nbsp;Maddou. Ne: Madda s&nbsp;Romanem. Ona je muž z&nbsp;těch dvou&nbsp;–</p>

    <p class="MLP-text">–&nbsp;když mě Evžen tiskne jak nejvíc umí, je to pořád jen konejšivé hlazení. Z&nbsp;nás dvou není muž nikdo. Dvě staré ctihodné anglické lesbické ladies: šetrné, pokojné, omluvné, provinilé, pohodlné, hygienické a&nbsp;tedy&nbsp;– což se tady nejedná o&nbsp;lásku!!&nbsp;– hluboce perverzní. Romane, synáčku, já ti závidím tvého divokého chlapa&nbsp;–</p>

    <p class="MLP-text">„Ano, miláčku.“ Evžen se už neobává, už bezpečně ví, že se zhulákám, jakmile vytáhne paty z&nbsp;domu. „Ano, miláčku,“ ovšem že se zhulákám. Odjel. Tak co vy, mladá paní? Přijde seňor Ronda, „7&nbsp;Aňos“ je sedm let naší známosti s&nbsp;Mister Alkoholem, „750&nbsp;gramos“ krát dvě je 1500 gramos je&nbsp;– co to zkusit střihnout libriem?&nbsp;– povážlivě dost na jednu stárnoucí ženskou. Jak dlouho to takhle vydržíš, aniž bys zešílela? Jo tak tohle pořád ještě není šílenství? Ó, jak se mi ulevilo!</p>

    <p class="MLP-text">Zita Gráfová se vlekla pouštním prachem ulice k&nbsp;autobusové stanici a&nbsp;dlouho se jí nedařilo nastoupit, až díky našemu rozbitému vozu jsem se dověděla, že do autobusu se už řadu let nastupuje zadním vchodem, a&nbsp;už mě spásně do sebe pojal dav a&nbsp;tak pevně mě stiskl, že v&nbsp;jeho drsném objetí jsem se do vozu přes schůdky převznášela, a&nbsp;už jsme vyjeli, nikdy mě ještě neobjímalo současně víc mužů než jeden a&nbsp;ti všichni tady ztuha, až to vyráželo dech, jízda jak do pekel <span class="MLP-znak-kurziva-11b">k</span>&nbsp;<span class="MLP-znak-kurziva-11b">žoldnéřské posádce hluboko v&nbsp;džungli Na žhavý písek cvičiště sevřeného čtvercem nízkých budov z&nbsp;rozpálené hnědé hlíny Jsem přidělena jednomu družstvu pro všechny účely Přejímka se koná na světnici mužstva Je tu jen pět kavalců, plechová skříň, stůl, jedna židle, výlevka na zdi a&nbsp;šest polonahých mužů Velitel světnice seržant Olda (Inspekční důstojník Alex Serafin vedle s&nbsp;bičíkem) Vojíni Dízlák, Valtr, Stěpa A&nbsp;kadet Borek Trojan Jdu z&nbsp;ruky do ruky Jsou to muži činu Věru se se mnou nemazlí Ale v&nbsp;přestávkách mi dají ukousnout uzeného a&nbsp;hlt vlažného piva Muži nade mnou řvou Jsou krutí, ale já to zasluhuji Noc je nekonečná Ráno se dovleku k&nbsp;oknu V&nbsp;jitřním oparu klusají polonazí muži v&nbsp;těžkých botách po obvodu cvičiště Ostře čpící pot Muži padají únavou Seržanti je zvedají ranami a&nbsp;kopanci Komandant Alex pořád není ještě spokojen Můj kadet se čímsi provinil Uvazují ho ke sloupu a&nbsp;proti němu staví družstvo lukostřelců Povel Tětivy luků se napnou Povel Pět šípů se obloukem vznese a&nbsp;vnoří se do kadetova obnaženého těla Borku!&nbsp;– Nový povel a&nbsp;dalších pět šípů, ach, Borku… Smím ho odvázat a&nbsp;ošetřit až v&nbsp;podvečer Rozpraskanými rty hltá vodu z&nbsp;mých dlaní Můj chlapče Záhy se vzpamatovává Jakmile se vzpamatovává, začíná mě trýznit Poroučí mi, abych mu myla nohy a&nbsp;otírala je svými vlasy Nepozoruje, že mi to působí rozkoš Už je úplně fit Pro svou kratochvíli mě mrská Jsem šťastná a&nbsp;lapám ústy po jeho biči Což není bičování projevem osobního zájmu</span></p>

    <p class="MLP-text">Zita Gráfová přicházela k&nbsp;domu čp.&nbsp;2000 a&nbsp;vycházela z&nbsp;něj, sílilo její napětí, zda uvidí Borka Trojana a&nbsp;zklamání, když ho neuzřela, a&nbsp;neuróza, když ho uzřela a&nbsp;neměla mu co říct&nbsp;– jeho žertovně chybná výslovnost slova Antibes sotva zakládá možnost konverzace a&nbsp;já bych si s&nbsp;Tebou, můj kadete, moc ráda povídala a&nbsp;mám toho spoustu, co Ti prahnu říct…</p>

    <p class="MLP-text">A&nbsp;dráždíš mě. Ráda bych ochutnala Tvé polibky. Jaké asi budou: neobratné a&nbsp;prudké. Můj Šebestiáne. Vidět Tvé rozšířené zorničky nádherného mladého zvířete těsně nad svou tváří… Byl by to hřích. Jsem vdaná žena. Ó. Stará ctihodná anglická lesbická perverzní lady. Haf! Haf!</p>

    <p class="MLP-text">Zita Gráfová se vlekla pouštním béžovým prachem a&nbsp;modlila se k&nbsp;domu čp.&nbsp;2000, aby vydal jejím zrakům jejího miláčka, prosím prosím, aspoň na chvilinku… A&nbsp;v&nbsp;přízemí se otevřelo zavápněné okno bývalého krámu a&nbsp;škvírou z&nbsp;něj vyhlédla prastará přísná Teova tvář&nbsp;– ach, odpusťte, starý pane, co jsem ještě nespáchala… Náboženství je kruté: žádostivý pohled kvalifikuje jako smilstvo a&nbsp;profylakticky doporučuje vypíchnout si oko. Ale svět je daleko krutější.</p>

    <p class="MLP-text">Před zrcadlem při nanášení masážního krému… Ve vaně při mytí hrudi jemnou řeckou houbou… U&nbsp;okna… Chvilky podivné slasti, hlubinných vzruchů… Ó, já si dokonce zpívám jak kdysi zamlada! Zamlada… jsem o&nbsp;tom pouze četla. Odkud se berou tyhle věci? Je to poezie nebo atavismus? Ale je to fajn, holky, viďte! Zamilovala jsem se do bosého řeckého hocha… Nejsi už zvědavá, zda se s&nbsp;tím klukem vyspíš?</p>

    <p class="MLP-text">A&nbsp;jednoho dne se to stalo. Fiat lux&nbsp;– a&nbsp;bylo světlo. Fiat amor&nbsp;– a&nbsp;ten hoch na mě s&nbsp;láskou pohlédl. Jásám&nbsp;– zalykám se&nbsp;– třeštím&nbsp;–</p>

    <p class="MLP-text">To jsem měla auto už zas spravené, to můj chlapec Roman už zcela v&nbsp;rozkošeplném područí svého muže Maddy se mnou sotva promluvil a&nbsp;vyhýbal se mi i&nbsp;pohledem&nbsp;– Borek, bosý řecký hoch na mě pohlédl s&nbsp;láskou. A&nbsp;tak jako bych za svého ztraceného chlapce dostala od osudu nového.</p>

    <p class="MLP-text">Vyspat se se zaměstnancem Evženova podniku. S&nbsp;klukem z&nbsp;montércimry, o&nbsp;málo starším než můj syn. Poskvrnit se. Zneuctít svou rodinu. Poškodit manželovu prestiž. Spáchat nevěru. Zradit Evžena&nbsp;– svého dobrého, jemného, ušlechtilého muže. A&nbsp;vše, co mám ráda a&nbsp;co vytváří můj život, mou tradici, můj styl. Mou sebeúctu a&nbsp;mou čest. Mou víru.</p>

    <p class="MLP-text">Konec s&nbsp;procházkami u&nbsp;řeky. Našeho domku nad řekou. Večerů s&nbsp;Evženem, se sklenkami koňaku v&nbsp;ruce, když po našem velikém okně splývá déšť. Našich soucitných&nbsp;– což láska není soucit?&nbsp;– objetí.</p>

    <p class="MLP-text">Ale, kdo se chce napít, musí skočit do řeky?</p>

    <p class="MLP-text">Ale, i&nbsp;kdyby to všechno zmizelo… Což láska, aspoň rok nebo měsíc nebo jen týden&nbsp;– nestojí za tohle všecko staré haraburdí? Ať všecko shoří&nbsp;– a&nbsp;třeba jen za jednu jedinou noc. Co bude pak? Inu ráno a&nbsp;nový den. Ten už mi stejně nepatří. A&nbsp;potopa, no. Však ta stejně musí přijít.</p>

    <p class="MLP-text">Náš rodinný šlechtovský a&nbsp;gráfovský smysl pro katastrofu. Nebo instinkt sebezničení? Nebo prostě jen velice lidská touha: dát se strhnout činem.</p>

    <p class="MLP-text">V&nbsp;tomto případě sladkým. Už cítím na rtech chuť Tvých polibků, můj neobratný a&nbsp;prudký chlapče. Můj svatý Šebestiáne. Má potopo. Ale ta přijde až pak. Ale to předtím&nbsp;–&nbsp;–&nbsp;–</p>

    <p class="MLP-text">Jak si přivodit tuto rozkoš? Tuto naději&nbsp;– Jak do ní vstoupit… Jak Ti naznačit, že i&nbsp;já chci Tebe… Teď už docela prakticky: kde?</p>

    <p class="MLP-text">V&nbsp;bytě nelze. V&nbsp;montércimře už vůbec ne. Někde venku… v&nbsp;parku ne… u&nbsp;řeky, v&nbsp;lese, za městem, v&nbsp;ústraní. A&nbsp;rozhodně v&nbsp;noci. Muselo by se to promyslit. Chladně. A&nbsp;zorganizovat: jak spiknutí. Jak vraždu: On odjede nenápadně někam za město. Já si zajistím předem alibi. Jít dlouho tmou se zatajeným dechem. Úzkostlivě se vyhýbat lidem, stavení, silnicím. Vytrvale ve střehu. Opatrně postupovat. V&nbsp;případě nebezpečí spatření se bleskurychle ukrýt. Plížit se k&nbsp;vyhlédnutému místu. A&nbsp;tam, beze svědků a&nbsp;pod pláštěm tmy&nbsp;–</p>

    <p class="MLP-text">Kdo z&nbsp;nás bude vrah?</p>

    <p class="MLP-dopis-podpis">(Pokračování příště)</p>

    <p class="MLP-dopis-bez1radku-ii">TŘETÍ ZUBY&nbsp;– Špičáky&nbsp;– začaly růst 52leté paní Erice Hammerové pod korunkou. Velkou radost z&nbsp;nich ovšem nemá. Rostou křivě a&nbsp;narušují pevnost protézy.</p>

    <p class="MLP-dopis-bez1radku">GIGANTICKÝ PROJEKT obrovského kanálu, jímž má být vyrovnána neustále klesající hladina Aralského jezera v&nbsp;sovětském Kazachstánu, připravuje početná skupina sovětských odborníků. Úbytku vody v&nbsp;jezeře má být zabráněno přílivem ze sibiřské řeky Ob.</p>
  </div>
</body>
</html>