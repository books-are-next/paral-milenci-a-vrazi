---
title: —
contentType: prose
---

  

Šest kruhových zrcadel v umyvadlech na rozpukané, vydřené a zryté podlaze se leskne jak šest moří na mikromapě Země. Z vod vystupuje osm bílých sloupků dvou postelí přiražených k sobě, takže všech osm noh je ponořeno v oněch šesti (čtyři vnitřní nohy ve dvou vnitřních) lavorech (ochrana proti mravencům). Od přístupové pelesti se zdvihá směrem k oknu a skoro ke stropu měkká hora devíti matrací, tří peřin a šesti polštářů. Všechno je to už hezky staré (Teo je prastarý) a vše – bílá smaltovaná umyvadla, bílý lak postelí a bílé povlaky – v šeru místnosti opticky splývá do bělavého vysokého oblaku.

Starý Teo na něm leží až docela nahoře, těsně u horních tabulek ohromného osmidílného okna. Okenní sklo je zevnitř natřeno vápnem, do něhož Teo vyryl nehty labyrint tisíců vlasových čar tak hustě, že při nepatrných pohybech hlavy se mu stroboskopicky (jako když jedete rychle podél tyčkového plotu) skládá celý obraz nebe a ulice před domem, zatímco Teo sám zůstává zvenčí neviděn za vápenným nátěrem podobně oblačné barvy.

Z osmi tabulek okna zabírajícího celou stěnu (kdysi to byla výloha Teova krámu) lze otevřít dvě horní a jednu dolní a ovšem i celá okenní křídla, takže Teo se může dle libosti zjevit nebi i ulici částečně nebo celý. Téměř nikdy to však nečiní. Nač by taky měl, prastarý muž v posteli.

Nicméně je Teo bohatě vybaven i k přímým zásahům do venkovních dějů, jak správci domu přísluší. Z levé horní tabulky okna vyčnívá dvoumetrová kovová tyč, kterou lze vystrčit ven pravou dolní tabulkou jako kopí nebo závoru. Na okenním rámu visí dlouhý bič z hroší kůže s rukojetí vyztuženou rákosem (Teo jím kdysi z okna výhrůžně práskal při začínající rvačce před domovními dveřmi, ale rváči se tím jen víc rozvzteklili, poodstoupili do tmy a tam zabili člověka) a ze zdi ční vejčitá rukojeť táhla k nouzovému spuštění plechové rolety přes domovní dveře (prostředek nejvyšší nouze, dosud nepoužit, vždyť nouze může vždy být ještě vyšší).

Na zčernalé skobě visí malý hasicí přístroj vystřelující ledový vítr a vločky kysličníku uhličitého (Teo takto v noci zmrazoval svěřenku Jolanu z druhého patra, když si chtěla přivést kluka nahoru, ale Jolanka se pak dala obtěžkat v poledne a kluk si udělal sadu vlastních klíčů) a na poličce u samého stropu odpočívá poplašný revolver (Teo z něj kdysi střílíval na ochranu něžných dívenek ze svobodárny před rozříjenými násilníky z okolních fabrik, ale násilníci mu pak vytloukli okno, dívenky mu pomazaly kliku lejnem a hojně pojímány houfně pojímaly násilníky za chotě). Na nepoužívaném arzenálu se usazuje béžový prach.

Teo mlčky leží na oblačně poddajné mase lůžkovin a jeho prastará tvář věčně vyhlíží na ulici a nebe. Ustavičný jemný třas Teova obličeje před labyrintem vlásečnic na okně působí dojmem, že Teo kývá hlavou ANO a vrtí NE, ale Teo si takto vlasovými průzory vápenného oblaku na skle pouze zjednává částečný tabulkový nebo úplný celookenní obraz ulice a nebe.

Kroky nahoru a dolů, v patrech zvuky dveří a oken, vody a splašků v potrubích a den uplynul, jedni s kufry dolů a jiní s kufry nahoru, nová tvář a tisíc dnů je pryč –

(Teo postavil dávno tento dům, jehož přímého vlastnictví se už dávno vzdal a dávno už jen mlčky přihlíží jeho stálým opravám a rekonstrukcím, z nichž už prvá prohlašována za poslední)

– v patrech kroky, křik, smích, pláč a i za nejhlubšího nočního ticha slyšet bublání rozkoše a vzlykot žalu, což se sobě navzájem velice podobá, neboť lidské je vlhké… Teo vnímá zdmi snad už i vlhkost samu, ba i pachy a teploty (lidské páchne, ale je teplé) a snad ještě subtilnější informace o svém domě čp. 2000.
