<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>milenci_a_vrazi-5</title>
  <link href="../Styles/milenci_a__idstyles.css" rel="stylesheet" type="text/css"/>
</head>

<body id="milenci_a_vrazi" xml:lang="cs-CZ" xmlns:xml="http://www.w3.org/XML/1998/namespace">
  <div>
    <p class="MLP-UROVEN2-PARAL" id="toc_marker-3-3"><a id="x.12477"></a>Dobyvatelé</p>

    <p class="MLP-text-bez1radku">Tož já si teda taky něco vydobudu z&nbsp;týhle chvilky, která se teď už asi protáhne, bejt ubohá voběť mi už zas nesedí a&nbsp;panenku na hraní vám teda dělat nebudu, co se dá dělat, když se nedá nic dělat a&nbsp;kousat umím jako vy a&nbsp;líp, su ségra Alexa Ďábla, seš mi z&nbsp;duše vodpornej, tlustej Valtříku a&nbsp;svedeš se jen vytahovat, Borek zas hned aut, potřeboval bys napřed s&nbsp;ženskou asi tak dvouletý zajíždění, onánku, Stěpa je ubohý zlý zvíře a&nbsp;Olda, Olda… „Oldo… Oldo… Oldo&nbsp;–&nbsp;– o-ja-ja! o-ja-ja! o-ja-ja! JOU!&nbsp;–&nbsp;–“</p>

    <p class="MLP-text">A&nbsp;najednou jsem to poprvé v&nbsp;životě měla, ďábel Olda mi to udělal. Poprvé až v&nbsp;devatenácti&nbsp;– to je šílený: co teda bylo to všecko předtím&nbsp;– „…&nbsp;Oldo… Olinku… Oldříšku…“&nbsp;– a&nbsp;to modrý blues? To asi musí zůstat muzikou… nebo se mi to jen zdálo.</p>

    <p class="MLP-text">A&nbsp;Madda pak šla do prvního patra už zas jak do hotelu, stejně nebydlím tady ani tady, vykoupat se (protože chlapi dole sprchu nemají) a&nbsp;najíst (hloupej dává, hloupější nebere), náhle už zas vítězný apetit, Madda zhltla zadělávané telecí s&nbsp;rýží a&nbsp;poručila si „amoletu z&nbsp;mozečku“ (chlapi dole si teď vaří uzený v&nbsp;hrnci, však ho s&nbsp;Oldou budu mít) a&nbsp;vypila dvě plechovky pomerančového džusu z&nbsp;Libanonu (takhle teď pivo z&nbsp;kanystru), s&nbsp;pohrdavým pohledem propustila Romana a&nbsp;rychle usnula s&nbsp;myšlenkou na muže Oldu.</p>

    <p class="MLP-text">Roman, Roman, Roman… carevič, ale teď už pořád bez love. A&nbsp;bez fára&nbsp;– naše je rozbitý a&nbsp;jet direktorským se prej nesmí. Tak nač teda starej Gráf vůbec dělá direktora&nbsp;– když mu direktorský auto nepatří! Voli to sou… modrý kreténi. Bejt direktorem já&nbsp;–</p>

    <p class="MLP-text">Ale bez love je vážně votrava, když mám, tak platím, a&nbsp;když nemám, tož sedím doma, ne? Nebo ňáký vydělám a&nbsp;tak jsem sekla ty malovaný talířky. Roman, že prej mají cenu sto <span class="MLP-znak-kurziva-11b">dolarů,</span> copak dolary opravdu vůbec jsou? V&nbsp;Ústí je ještě nikdo nikdy neviděl, ani chlapi z&nbsp;přístavu. A&nbsp;Romanovi nabídli v&nbsp;Tuzexu <span class="MLP-znak-kurziva-11b">padesát bonů</span> za ty střepy, co za ty peníze musí holka všecko udělat&nbsp;– a&nbsp;ten blbec je nevzal! Tak jsem sekla ty střepy sama číšníkovi ve Staročeský pivnici, kde se rozbíjí moc skla, číšník táhl nos, ale nakonec vysolil vosum pětek, řekla bych, že se dost ťal.</p>

    <p class="MLP-text">No a&nbsp;pak nějaký ty hadříky, starý bichle a&nbsp;římský drobný, kerý prej už dva tisíce roků neplatějí a&nbsp;nehoděj se ani do automatu&nbsp;– tak nač to ti voli doma sušej? Ale věřili byste, že se najdou eště větší voli, kteří za to vycálujou? Řekla bych, že bych z&nbsp;fleku mohla dělat nákýho toho ekonoma&nbsp;– a&nbsp;možná líp než ti blbci s&nbsp;všelijakejma titulama.</p>

    <p class="MLP-text">Ale když se zas za ty starý čajky platí, tak nějakou cenu mít musejí, jako třeba ty Gráfčiny zlatý brejličky, co mají na držátku jeden drahokam vedle druhýho, i&nbsp;když zas teda dost prťavý&nbsp;– zlato cenu má, to vím tutově a&nbsp;je pak teda vysloveně sprostý, když buržousti jako Gráfojc mají doma spoustu takovejch zlatejch věcí&nbsp;– páni, kdybyste viděli Gráfčin šmuk!&nbsp;– a&nbsp;vůbec nic s&nbsp;nima nedělají, proč se za ně nedovezou pomeranče, aby byly lacinější a&nbsp;i pro chudý děcka, nebo proč se za ně nekoupí třeba nábytek chudejm novomanželům, že jo, nebo by se ty šperky měly zestátnit a&nbsp;přidělovat jak poukazy na rekreaci každýmu na čtrnáct dní, protože zlato je přeci prima. A&nbsp;tak jsem ty zlatý brejličky zatím neprodala, ačkoliv kupců by bylo habaděj a&nbsp;při mým obchodním talentu&nbsp;– nechala jsem si je a&nbsp;skovala mezi svý prádlo. Můj první šperk… slušelo by mi jich víc, mám na ně figuru.</p>

    <p class="MLP-text">A&nbsp;málem jsem o&nbsp;něj přišla… vlastně ne. Jak jsem šmátla do štosu pro čerstvý kalhotky, vypadly mi zlatý brejličky na zem a&nbsp;jedno sklíčko ruplo. Stejně mám voči silný a&nbsp;dioptrie nepotřebuju. Roman to viděl, ale dělal, že to jako nevidí… tímhle mě začínal štvát. To jako by člověka urazil. No tak ukradlas nám cvikr, davaj zpátky a&nbsp;buď ráda, že ti nedám do tlamy&nbsp;– ale to Románek ne, dělá jakoby nic, aby vám ukázal, jak je dobře vychovanej a&nbsp;vznešenej… Kdybyste mu stáhli boty z&nbsp;nohy a&nbsp;zapálili střechu nad hlavou, jen by tak smutně koukal, abyste viděli, jak je šlechetnej a&nbsp;jak vysoko nad váma stojí. To je přece už k&nbsp;blití. Ten kluk mi jde šíleně na nervy&nbsp;– jak ovce pitomej.</p>

    <p class="MLP-text">Románku, mý modrý blues. Mý ubožátko. Já už nevím, jestli tě mám ráda, když ty vůbec nejsi chlap, mám teď ze všeho v&nbsp;hlavě maglajs, jen jediný tutově vím: Olda.</p>

    <p class="MLP-text">V&nbsp;sobotu odpoledne Madda poslala Romana s&nbsp;rodiči na víkend do chaty nad řekou, natáhla si na holé tělo bílé minišaty, které měla tenkrát, a&nbsp;hodinu po hodině bloumala domem čp.&nbsp;2000 a&nbsp;ulicí před ním, posedávala na schodech, znovu vstávala, vycházela ven, vracela se a&nbsp;vlhla sílící touhou, přecházela, až už necítila nohy a&nbsp;pořád dál až do soumraku.</p>

    <p class="MLP-text">Olda přifrčel až večer od své krásné mladé ženy, v&nbsp;montércimře jen shodil montérky, vzal si čisté trenky, bílou košili s&nbsp;černou koženou kravatou, černý večerní oblek prvotřídně ušitý a&nbsp;odfrčel na nádraží k&nbsp;rychlíku za svou další krásnou mladou ženou.</p>

    <p class="MLP-text">V&nbsp;přízemí se pootevřelo vápnem přetřené okno a&nbsp;zvysoka vyhlédla na setmělou ulici prastará smutná Teova tvář.</p>

    <p class="MLP-text">„Jdi už domů, dceruško. Jdi spát.“</p>

    <p class="MLP-text">Madda pohodila vzdorovitě hlavou, to akorát, vyběhla do prvního patra, jen si dám panáka, schrastím nějakou stovku a&nbsp;jde se na náměstí do kavárny a&nbsp;baru Svět&nbsp;–</p>

    <p class="MLP-text">„Co hledáš v&nbsp;tom příborníku,“ ozval se známý posměšný hlas, „Jahodovou marmeládu? Taky bych si lízl.“</p>

    <p class="MLP-text">Alex!&nbsp;– Já nepřibouchla dveře…</p>

    <p class="MLP-text">„Vypadni, bráško. Mám fofr.“</p>

    <p class="MLP-text">„Když nejvíc spěcháš, posaď se na chvilku, praví staré ruské přísloví a&nbsp;my latiníci zas říkáme: Festina lente!“ smál se Alex a&nbsp;tiše za sebou zaklapl dveře. „Budem spěchat spolu, ju?“</p>

    <p class="MLP-text">„Alexu&nbsp;–“</p>

    <p class="MLP-text">„Tak vyval tu marmeládu. Courvoisier? Gratias! V.&nbsp;S.&nbsp;O.&nbsp;P.? Hosanna!“</p>

    <p class="MLP-text">„Alexu, bráško… prosím tě ne.“</p>

    <p class="MLP-text">„Maddo, sestřičko… prosím tě ano. A&nbsp;kromě toho, že tě prosím, tě navíc ještě přeperu. Halelujah!“</p>

    <p class="MLP-text">Jak cinká ušlechtilé tenké sklo a&nbsp;bílé cinzano z&nbsp;křišťálu, modré obláčky parfumovaného žlutého tabáku, do masivního tmavošedého skla kane těžký zlatý courvoisier jak med, světélkuje fialová Parfait Amour a&nbsp;kubánská ronda vrhá vzteklé bílé blesky, pokoj se zvětšuje otevíráním dveří a&nbsp;bosí (při zouvání Alex porazil květinový stolek a&nbsp;za trest mrštil mokasínem do skla příborníku) se po kobercích (WC se už zdálo Maddě zbytečně daleko) jenjen vznášíte, z&nbsp;pokojů za sebou hlavní třída dobytého přístavu (Alex rozhoupal lustry, něco spadlo a&nbsp;Madda povalila ledničku), ať zhynou paraziti, Madda tloukla japonský čajový servis a&nbsp;Alex, rozhořčen nehořlavostí perlonových záclon, polil ubrus rondou a&nbsp;zapálil, za modrých plaménků se předvedla Madda v&nbsp;Zitiných šatech z&nbsp;modrého šifonu a&nbsp;Alex rozestlal fosforeskující lůžka nohou. „Vem si něco bílýho&nbsp;–“ poručil Maddě a&nbsp;Madda s&nbsp;jásotem vytrhla z&nbsp;napěchovaného šatníku první kus od kraje a&nbsp;natáhla si ty Zitiny svatební šaty.</p>

    <p class="MLP-text">Není to sprostý vytrhovat z&nbsp;nejlepšího spánku? Gráf, Gráfka a&nbsp;Roman stáli nad náma a&nbsp;křičeli&nbsp;– nějakej fízl nás musel prásknout, dyť je teprvá poledne!&nbsp;– víc zelení v&nbsp;ksichtech než my dva po tom mejdánku.</p>

    <p class="MLP-text">Na posilu si přitáhli ještě Juldu a&nbsp;jakživa jsem neslyšela tolik blbejch canců najednou, no dyž je zábava, tak dycky tu a&nbsp;tam něco rupne, já vám všecko zaplatím, ale tvrdší valutou než sou love, tvrdší než zlato je ocel, vy degene pitomci, ale, Juldo, tys mě zklamal, když ses proti mně přidal k&nbsp;těm modrým kreténům, o&nbsp;jejich nenávisti k&nbsp;nám vím, ale copak ty seš jinej chudej, než jsem chudá já? Zradils, Juldo, a&nbsp;to se nezapomíná&nbsp;–</p>

    <p class="MLP-text">A<span class="MLP-znak-kurziva-11b">&nbsp;</span>tak zas stěhování zpátky do bejvalý mužský svobodárny v&nbsp;druhým patře, na kavalec vycpanej senem a&nbsp;místo koupelny zas jen u&nbsp;zdi kohoutek, kerej neteče… stejně nebydlím tady ani tady, copak je tohle ňáký bydlení? Tož teď zas nějakej čas, jak jsme předtím nebydleli. Alex musí ale pryč. Půjde do montércimry dolů do přízemí.</p>

    <p class="MLP-text--0-12">Alex se jen zachechtal, v&nbsp;momentě sbalil svůj kufírek a&nbsp;se svým jediným oblekem (a&nbsp;to má, ďábel, s&nbsp;melouchama nejmíň šest tisíc za měsíc) přes ruku se s&nbsp;náma vlídně rozloučil: „Tak čau, ždímačko! Tak zatím, bráško, a&nbsp;pochválen! A&nbsp;ahoj a&nbsp;Wiederschauen&nbsp;– nejdu daleko.“</p>

    <p class="MLP-dopis-bez1radku">ŠÍLENÝ AKROBATICKÝ POKUS podnikl na tryskovém letadle jeden britský letec: podletěl známý londýnský most Tower Bridge. Britské vojenské orgány nyní vyšetřují, z&nbsp;kterého letiště letoun startoval. Pokus se sice zdařil, ale mohl skončit i&nbsp;hroznou katastrofou&nbsp;– pro letce stejně tak jako pro chodce a&nbsp;automobilisty na mostě.</p>

    <p class="MLP-text-bez1radku--12-0">„To je sprostý&nbsp;–“ vypravil ze sebe Borek Trojan hlasem třesoucím se rozhořčením, když po návratu z&nbsp;práce nalezl svůj kavalec obsazen Alexem Serafinem, dalším cůvaksem osazenstva montércimry.</p>

    <p class="MLP-text">„Je nás tady na pět postelí už šest,“ deklaroval Alex pohodlně rozvalený na ukořistěném kavalci, „a když už se mám o&nbsp;svou postýlku poprat, tak raději s&nbsp;tebou než třeba s&nbsp;Dízlákem. Snaž se mě pochopit jako člověk člověka, můj mladý ubohý příteli…“</p>

    <p class="MLP-text">„Tak vy teda nevypadnete!&nbsp;–“ zaječel Borek. Alex místo odpovědi zvolna přitáhl ruku k&nbsp;rameni a&nbsp;na zaťaté gorilí paži mu naskočil obludný biceps zvíci Borkova stehna.</p>

    <p class="MLP-text">Zalykaje se vztekem sbíral Borek po podlaze své rozhozené šatstvo (Alex okupoval i&nbsp;Borkův decimetr ve společné plechové skříni), věšel je na hřebíky zatlučené do zdi a&nbsp;shledával své parádní polobotky pod kavalci. V&nbsp;noci se pak ve sklepě vlámal do laťové ohrádky Gráfových, přeházel několik metráků brambor, aby vyhrabal čtyři jutové pytle, a&nbsp;s&nbsp;hlavou podloženou svým promáčklým kufrem usínal pak na nich na podlaze u&nbsp;Alexových nohou.</p>

    <p class="MLP-text">Od Alexova příchodu se v&nbsp;montércimře už moc nespalo. Různými automobily přivážel Alex rozličné ženy a&nbsp;pokaždé jezírko <span>alkoholu,</span> předěl dne a&nbsp;noci zrušen, samy zdi bledly nad divokými výjevy a&nbsp;chlapec Stěpa už vyl i&nbsp;v&nbsp;poledne.</p>

    <p class="MLP-text">Alex potřeboval k&nbsp;životu několik pogromů denně a&nbsp;s&nbsp;talentem velkého kombinátora je režíroval do souvislých řetězců. Vyrážel se tím celý den do rána dne příštího&nbsp;– žil jen pro své umění. Pod Valtrův polštář vpašoval Stěpovy nedotknutelné fotky hereček, Valtrovi namluvil, že Stěpa ho prohlásil za špinavého zloděje, svedl oba dohromady a&nbsp;převrátil Valtrův polštář&nbsp;– zápas ve volném stylu. Olda nalezl své cigarety se zlatým náustkem v&nbsp;kapse Dízlákovy bundy&nbsp;– corrida. A&nbsp;Olda nalezl fotky svých krásných mladých žen mezi Stěpovými herečkami, současně Borek tamtéž výstřižky ze svého zmizevšího magazínu Life, Stěpa svou výplatu ve Valtrově botě a&nbsp;Valtr své zapalovače rozdrcené nohou Dízlákovy postele&nbsp;– rodeo v&nbsp;kráteru sopky.</p>

    <p class="MLP-text">„Vy to děláte schválně!“ křičel Borek Alexovi do tváře, Alex ho s&nbsp;úsměvem zdvihl svými mocnými pažemi, vhodil mezi muže a&nbsp;tvrdými údery zapracoval dospod klubka rvoucího se na zemi.</p>

    <p class="MLP-text">Domů se už skoro nedalo jít&nbsp;– a&nbsp;taky nebylo proč. Potrava, nápoje a&nbsp;cigarety loupeny hned na prahu, v&nbsp;závěru poslední sobotní noci serval Dízlák výlevku i&nbsp;s&nbsp;kohoutkem ze zdi a&nbsp;po záplavě vyschlo doupě docela. Borek se na noc stěhoval s&nbsp;pytli do sklepa.</p>

    <p class="MLP-text">Nemyt, zpocen, bez koruny, hladov, žízniv, neukojen a&nbsp;zuřiv seděl Borek v&nbsp;brutálním slunci na schodku před tímhle naším domem šílenství a&nbsp;bosýma nohama vjížděl do návěje horkého béžového prachu, svým způsobem taky očista a&nbsp;jak se mají třeba Beduíni v&nbsp;poušti&nbsp;– V&nbsp;oblaku předjíždí třpytně modrý a&nbsp;stříbrný vůz a&nbsp;už vystupují:</p>

    <p class="MLP-text">Soudruh doktor Evžen Gráf, podnikový ředitel („Ale vy jste se tady docela usídlil, pane inženýre&nbsp;–“) s&nbsp;blahosklonným úsměvem mně kordíkem do ledviny. „Dobrý den, soudruhu řediteli.“</p>

    <p class="MLP-text">Madam Zita Gráfová, jeho choť („Docela jak na pláži&nbsp;– už jste se naučil vyslovovat Antibes?“) jehlou mi do trojklanného nervu a&nbsp;trochu podrápat kolem. „Snažím se, paní Gráfová.“</p>

    <p class="MLP-text">Dauphin Roman, ratolest (stupidní pousmání blba a&nbsp;hned zas už vznešeně zasklen) do tváře mi sirovodíkový pšouk.</p>

    <p class="MLP-text">Troje kolena nad mou hlavou vplouvají do tohoto POUZE JEJICH domu do svého prvního poschodí, do té prostorné suity slují, kterou si dovedli dobýt a&nbsp;uhájit na věčné časy ve věčně líté rvačce o&nbsp;přerozdělení této obytné skály s&nbsp;velice nestejnými slujemi. Vychytralý sup Evžen sedí u&nbsp;vchodu a&nbsp;inteligentně klove protivníky napřed do očí, fretka Zita šuká uvnitř a&nbsp;neúnavně vystýlá jeskyně, aby si mládě Kronprinz neotlačilo prdelku o&nbsp;tvrdý kámen skály a&nbsp;hýčkáno dorostlo ve zdraví svého dědictví bez zásluh boje&nbsp;– jakou šanci může mít proti nim prostomyslná samička Madda, zoufalý hafan Tušl se svou březí fenou nebo já, prašivý dingo, osamělý pes z&nbsp;prérie?</p>

    <p class="MLP-text">Borek Trojan si vybíral zrnka písku z&nbsp;prstů nohou a&nbsp;myslel na oběd Gráfů, který se v&nbsp;tuto chvíli už jistě podává:</p>

    <p class="MLP-text">„Považte jen, že ten spratek Trojan by chtěl bydlet jako my!“ žertuje v&nbsp;čele stolu doktor Evžen Gráf (u stolu smích, servíruje se kuře à&nbsp;la bažant, a&nbsp;bažant à&nbsp;la páv a&nbsp;páv à&nbsp;la Nero l’Empereur, pouze mandlemi vykrmený na ostrově Chios, jako příkrm ostijské murény krmené otročím masem a&nbsp;broskve ve víně).</p>

    <p class="MLP-text">„Tuhle mi ten kluk řekl, že se tam v&nbsp;prachu před naším domem cítí jako v&nbsp;Mentonu nebo Cap d’Antibes&nbsp;– a&nbsp;přitom Antibes neumí ani vyslovit!“ chichotá se madam Zita (servíruje se smetanový dort „Imperial“ s&nbsp;ananasy, pistáciemi, agar-agarem, šafránem, badiánem, novoguinejským pepřem, hracím strojkem a&nbsp;devítibarevným vodotryskem, při rozkrojení doprovázeném osmnáctibarevným ohňostrojem se uvnitř dortu zjeví nahý zpívající nevolníček, společnost ho polije koňakem Hennessy V.&nbsp;S.&nbsp;O.&nbsp;P. a&nbsp;zapálí, nevolníček se svíjí za šeredných skřeků a&nbsp;shoří, u&nbsp;stolu smích).</p>

    <p class="MLP-text">„On ten chudinka Trojánek si myslel, že bude mít naši služku Maddu přede mnou!“ řehtá se Gráf junior (u stolu smích, servíruje se pommery, výběr sýru, jemenská káva, stoletý koňak a&nbsp;digestivní likér Nuncius).</p>

    <p class="MLP-text">„Budeš si opět přát na odpolední siestu toho nubijského otroka?“ usmívá se Gráf shovívavě na Gráfku.</p>

    <p class="MLP-text">„Asi ho dám v&nbsp;konírně zbičovat&nbsp;– zamazal mi posledně koberec&nbsp;– a&nbsp;pak mu vetřít do zad sůl. Mám chuť spíš na něco lehčího, nějakého Brita nebo tak něco, když je takové vedro dnes odpoledne.“</p>

    <p class="MLP-text">„Zařídím to, miláčku. A&nbsp;ty, Románku, budeš dnes chtít ještě Maddu?“ obrací se otec laskavě k&nbsp;synovi.</p>

    <p class="MLP-text">„Už mě omrzela,“ zívá Gráfče. „Leda že by se to nějak zpestřilo…“</p>

    <p class="MLP-text">„Jen si řekni, milánku…“</p>

    <p class="MLP-text">„Tak bych si to s&nbsp;ní mohl dneska udělat na kleci, do které bychom vhodili toho Trojana. Aby to mělo aspoň trošku thrill…“</p>

    <p class="MLP-text">„Nebudou tě ale ty mříže tlačit do kolínek, ty náš diblíku?“ strachuje se Gráfka láskyplně a&nbsp;hladí Gráfče po tváři&nbsp;–</p>

    <p class="MLP-text"><span class="MLP-znak-kurziva-11b">Na prašivé strupaté kobyle v&nbsp;čele červených vojsk ghetta vtrhnu do obleženého přístavu modrých Přes zakázané trávníky do stinných atrií s&nbsp;vodotrysky Do ložnic aristokratek Ať mě svlékají čtyři komtesy z&nbsp;Versailles K&nbsp;posteli kanystr ledového blanc de blanc Ať mi kněžna před striptýzem brnká chvíli na harfu Udělám si to na stříbrném brokátu lože s&nbsp;erbem a&nbsp;korunkou Ze stropu pršící růže zbarví prostěradlo jak krev Kněžna mi pak omyje pohlaví parfémovanou modrou vodou z&nbsp;mramorové fontány Přitom lusknutím prstů vydám rozkaz k&nbsp;vypálení paláce admirality Operetní modré důstojníky, kteří místo věcného „Feuer!“ a&nbsp;„Los!“ žvatlají „Comment allez vous, Madame, Mademoiselle, Monsieur?“, pověsit za jejich epolety a&nbsp;na jazyky jim sázet jejich hvězdy, medaile a&nbsp;řády rozžhavené v&nbsp;tavícím prostoru plamene plynového kahanu Bílé vily na nábřeží vydat vojskům v&nbsp;plen Vázy a&nbsp;atria budou klozety pro mužstvo A&nbsp;našim kobylám mladé výhonky jejich oleandrů Ani se nevzmohou k&nbsp;odporu Nás je víc Miliardy Jak termitů Letadlová loď nepřátel daleko na moři zaneprázdněna sociologickým průzkumem a&nbsp;volbami na palubě Hlasuje se, kdo vystřelí U&nbsp;nás je to odměna U&nbsp;nich trest Chtějí to mít demokraticky Potopí se sami A&nbsp;naši termiti prokoušou mola a&nbsp;hráze A&nbsp;nad bývalým přístavem se pojme moře s&nbsp;džunglí</span></p>

    <p class="MLP-text">„Promiňte…,“ tichým hlasem, jakoby omluvně, za zády kroky a&nbsp;ve výši hlavy ušlechtile vykroužená bílá ženská kolena. Zita Gráfová překročila Borkovy nohy a&nbsp;nasedajíc pak do auta ještě se za Borkem ohlédla, jakoby provinile… jakoby s&nbsp;prosbou… jakoby… se za Borkem žensky ohlédla.</p>

    <p class="MLP-text--0-12">A&nbsp;Borek Trojan upřel na ni své žlutošedé zorničky rozšířené krutou jasnozřivostí předlidského instinktu.</p>

    <p class="MLP-dopis-bez1radku">UMĚLOU KRÁVU, atrapu z&nbsp;umělých hmot, ale jinak k&nbsp;nerozeznání od živého zvířete, zkonstruovali v&nbsp;USA. Nedává mléko, ale slouží při drezúře koní, kteří se učí zahánět stáda dobytka na rančích. Umělá kráva má tři kolečka skrytá v&nbsp;nohách, která se otáčejí všemi směry, a&nbsp;dálkově ovládaný elektromotor poháněný akumulátorem. Pomocí tohoto zařízení se kráva na pastvě pohybuje jako živá a&nbsp;koně se naučí vyhýbat se ostrým rohům zvířete. Výrobce už prodal 100 kusů těchto krav.</p>

    <p class="MLP-text-bez1radku--12-0">„…&nbsp;se situace stala neudržitelnou. Donekonečna se utlačovat nedáme!“ zahřměl řečník. „Nedáme! Nedáme!“ zaburácela masa pod ním a&nbsp;pod taktovkou jeho ruky začala skandovat: „Ne-dá-me! Ne-dá-me! Ne-dá-me!“ a&nbsp;jala se freneticky tleskat.</p>

    <p class="MLP-text">Bogan Tušl svolal schůzi obyvatel domu čp.&nbsp;2000 na schody mezi první a&nbsp;druhé patro. Od Gráfů z&nbsp;prvního patra se sice nedostavil nikdo, ale přítomní Jolana Tušlová, Alex a&nbsp;Madda Serafinovi a&nbsp;Borek Trojan se za účinného Boganova dirigování akusticky vydatně postarali, aby se do prvního patra doneslo každé slovo z&nbsp;těch mnoha pronesených. Jen Julda Serafin mlčel, ale to je přece idiot. Surová a&nbsp;neodůvodněná represálie Gráfových proti Maddě Serafinové, která připravila Alexe Serafina o&nbsp;pokoj a&nbsp;Borka Trojana dokonce o&nbsp;postel, je poslední kapka hořkosti, kterou přetekla číše naší trpělivosti. A&nbsp;když to s&nbsp;Gráfem nejde po dobrém&nbsp;–</p>

    <p class="MLP-text">„S&nbsp;okamžitou platností vyhlašuji v&nbsp;celém domě stav ohrožení! Vyhražuji si provést s&nbsp;vaší pomocí jakékoliv opatření! Zavřeme hlavní přívod vody! Zabedníme hlavní vchod a&nbsp;do domu se bude vstupovat oknem montércimry! Vypneme proud! Toto vám předkládám k&nbsp;úvaze&nbsp;–“</p>

    <p class="MLP-text">Masa ovšem netouží po úvahách, jak Bogan Tušl vycítil zbystřeným instinktem násilníka v&nbsp;akci, nýbrž po pevném vedení a&nbsp;nejvíc po pogromu, a&nbsp;tak už po libosti hnětl mysl posluchačů jako diktátor červeného ghetta v&nbsp;totální protimodré válce a&nbsp;veliký manipulátor ochotně strženou masou.</p>

    <p class="MLP-text">„Má snad někdo jiný návrh!“ vykřikl Bogan tónem, který to nepřipouštěl.</p>

    <p class="MLP-text">Leč přece si kdosi troufl&nbsp;– Julda Serafin. „Mluví z&nbsp;vás mnoho zášti a&nbsp;pramálo rozumu…,“ říkal tiše do nepřátelského ticha. „Takhle se věci řešit nedají. Je třeba trpělivě jednat&nbsp;–“</p>

    <p class="MLP-text">Nepřátelské ticho rázem přešlo v&nbsp;nepřátelský hluk, pro sebe si Bogan zjednal ticho pouhým mávnutím ruky a&nbsp;zařval: „Až nás všecky vyhodí z&nbsp;bytu?! Až všichni přijdem o&nbsp;postel?!“</p>

    <p class="MLP-text">„Julda je zrádce&nbsp;–“ zaječela Madda. „Poďme zavřít vodu do sklepa!“</p>

    <p class="MLP-text">„Vypnout proud!“ zahřměl Alex.</p>

    <p class="MLP-text">„Zatlouct vrata!“ šílel Borek Trojan.</p>

    <p class="MLP-text">Odzadu stržen několika pažemi na zem Julda zmizel ze scény a&nbsp;nadále už umlčen, zatímco Bogan Tušl formuloval základní existenční požadavek všech nás tady shromážděných:</p>

    <p class="MLP-text">„BYT-PRO-TUŠLA! Tak stojí situace! Do uvolněného Tušlova pokoje přijde Alex Serafin a&nbsp;Borek Trojan! Tím se uvolní jedno lůžko pro dělníka v&nbsp;montércimře! Jedním&nbsp;– bytem&nbsp;– pro&nbsp;– Tušla&nbsp;– se&nbsp;– uspokojí&nbsp;– čtyři&nbsp;– žadatelé! BYT-PRO-TUŠLA!“</p>

    <p class="MLP-text">„BYT-PRO-TUŠLA!!“ vyřvávala masa nadšeně heslo své svobody a&nbsp;šťastné budoucnosti, „BYT-PRO-TUŠLA!!“ hřměla ve svém svatém právu na spravedlnost dějin.</p>

    <p class="MLP-text">A&nbsp;velkomožný Gráf se konečně sklonil před mojí vůlí lidu. „Máte hned přijít k&nbsp;soudruhu řediteli&nbsp;–“ ozval se tenký dívčí hlásek v&nbsp;telefonu a&nbsp;Bogan třímal sluchátko ještě poté, kdy dívka už zavěsila, jak maršálskou hůl, slunce zlatilo formuláře a&nbsp;blankety na stole a&nbsp;elektrickou kalkulačku, mé vítězné zbraně, a&nbsp;pokrylo zlatem Boganova ramena a&nbsp;hruď. Slavkovské slunce&nbsp;–</p>

    <p class="MLP-text">„A&nbsp;nedej se obalamutit&nbsp;–“ šeptala Jolana zbledlá vzrušením.</p>

    <p class="MLP-text">„Rozdrtím ho,“ řekl Bogan prostě a&nbsp;vyšel do šera chodby Bílého domu, zvolna kráčel mezi světlými obdélníky skleněných výplní čtyřiceti kancelářských dveří, siluety za sklem jako by strnuly do aleje soch vedoucí k&nbsp;Triumfálnímu oblouku. BYT-PRO-TUŠLA-</p>

    <p class="MLP-text">„Máte chvilku počkat,“ řekla v&nbsp;předpokoji dívka v&nbsp;bílém plášti a&nbsp;Bogan se beze slova důstojně posadil do křesla pro návštěvy. Čekám naposled.</p>

    <p class="MLP-text">Chvilka se protahovala minutu po minutě a&nbsp;horko v&nbsp;předpokoji zřetelně sílilo. Starý gráfovský trik&nbsp;– nechat stranu napřed změknout podušením ve vlastní šťávě… Nicméně Bogan zneklidněl a&nbsp;jeho myslí bleskově probíhal sled jednotlivých operací: Zkreslení měsíční produkce&nbsp;– oba výbory, prokuratura a&nbsp;banka, ti by tady už mohli být. Cenové neplechy&nbsp;– lidová kontrola, ministerstvo a&nbsp;Sdružení, ti si dají na čas. Skládací kajak&nbsp;– to nic. Malování bytu a&nbsp;služební cesty&nbsp;– taky slabé. Šest ztracených dárkových balíčků od dědy Mráze… dost trapas. To se raději ani nemělo…</p>

    <p class="MLP-text"><span>Z&nbsp;chvilky bylo posléze šestačtyřicet minut, když se Boganovi otevřely dveře ředitelny. Gráf neodpověděl na Boganův pozdrav a&nbsp;nenabídl mu ani židli&nbsp;– však dívat se na tebe shora odpovídá mé pozici síly…</span></p>

    <p class="MLP-text">„Už toho bylo dost,“ řekl podnikový ředitel Gráf po nekonečné době, během níž si pokojně dočetl krajský deník Průboj, zapálil cigaretu a&nbsp;telefonicky si objednal tři lístky na „Labutí jezero“ do lóže v&nbsp;prvním pořadí (typické gráfovské špílce, ale leckdo jim naletí. Já už ne&nbsp;–), náhle otevřel zásuvku, štítivě z&nbsp;ní vyňal můj ocelový šíp a&nbsp;hodil mi jej k&nbsp;nohám na zem. „Vracím vám vaši hračku. A&nbsp;teď.“</p>

    <p class="MLP-text">„A&nbsp;teď.“</p>

    <p class="MLP-text">„Zítra v&nbsp;deset přijde první komise na to vaše udání, myslím, že prokuratura. Na středu se ohlásila revize ze Státní banky a&nbsp;na čtvrtek městský výbor. Po neděli jich přijde značně víc&nbsp;– sám víte nejlépe, koho jste pozval.“</p>

    <p class="MLP-text">„Ale teď&nbsp;–“</p>

    <p class="MLP-text">„Vezmete si je všecky na starost. Vysvětlete jim to, jak chcete. To je už vaše věc.“</p>

    <p class="MLP-text">„Moje?“</p>

    <p class="MLP-text">„Teď už vaše,“ ušklíbl se ředitel a&nbsp;zvolna pravítkem posunul po stole trojici klíčů spojených drátkem o&nbsp;decimetr blíž k&nbsp;Tušlovi. „Jako tenhle byt. Dvoupokojový ve Všebořicích, balkon, ústřední topení, teplá voda, plyn. Dekret na něj vám zatím nedám. Nastěhujete se tam svémocně. Stěhovací výlohy nehradím.“</p>

    <p class="MLP-text">„…&nbsp;svémocně?…“</p>

    <p class="MLP-text">„A&nbsp;tedy nezákonně a&nbsp;protiprávně. Abyste byl vystěhovatelný. Pro případ, že byste při práci s&nbsp;těmi komisemi selhal. Dekret dostanete až a&nbsp;jen v&nbsp;případě plného zdaru.“</p>

    <p class="MLP-text">„Ale jaká záruka…“</p>

    <p class="MLP-text">„Logika věci. Přemýšlejte chvilku.“ A&nbsp;ředitel se začetl do stránek okresního týdeníku Sever.</p>

    <p class="MLP-text">„Pochopte mě, soudruhu řediteli, že vám chci věřit. Ale…“</p>

    <p class="MLP-text">„Nic jiného vám také nezbývá. Leda pořádání schůzí na schodech. Po eventuální příští vás dám vystěhovat pro soustavné rušení socialistického spolužití do bývalé fary. Nemusím jistě připomínat, že i&nbsp;v&nbsp;bývalé dívčí svobodárně bydlíte nyní nezákonně a&nbsp;protiprávně. Jste vystěhovatelný už teď.“</p>

    <p class="MLP-text">„A&nbsp;ten druhý z&nbsp;nás dvou zase žalovatelný. Jestliže všem těm komisím potvrdím&nbsp;–“</p>

    <p class="MLP-text">„Jste zdatný úředník,“ zívl ředitel, „ale politicky naprosto… no, řekněme třeba dětinský. Náš malý lukostřelec. Co těm unaveným lidem chcete potvrzovat? Stejně jako my vědí, že děláme totéž co snad všechny podniky v&nbsp;okrese, kraji a&nbsp;státě. Komise sem přijdou už s&nbsp;tímto názorem. Naše složky je přirozeně podpoří&nbsp;– myslíte, že kvůli vašemu bytu se někdo nechá připravit o&nbsp;prémie? Nakonec se to, jako už tolikrát, zvrhne ve štvanici na udavače. Bude odhalen. Můj mladý právník vám už teď slibuje… rozbít ústa. Že je vzpěrač, víte.“</p>

    <p class="MLP-text">„Ale třeba se tady nejedná o&nbsp;udavače&nbsp;–“</p>

    <p class="MLP-text">„Proč tedy pošpinil svůj závod. Svůj kolektiv.“</p>

    <p class="MLP-text">„Jednal dle zákona. V&nbsp;zájmu strany a&nbsp;lidu. A&nbsp;spravedlnosti.“</p>

    <p class="MLP-text"><span>„Existuje důkaz, že jednal z&nbsp;nízké a&nbsp;podlé pohnutky: z&nbsp;osobní msty.“</span></p>

    <p class="MLP-text">„Zač on se chtěl pomstít?“</p>

    <p class="MLP-text">„Morální ubožák… za to, že jsem mu snížil hodnocení o&nbsp;třiaosmdesát korun. A&nbsp;jeho ženě krátil prémie o&nbsp;dvacetikorunu.“</p>

    <p class="MLP-text">„Ale vždyť jste mi přece nesnížil… Ani Jolaně…“</p>

    <p class="MLP-text">„Ale snížil. I&nbsp;Jolaně.“</p>

    <p class="MLP-text">„Tak jste to musel udělat dnes&nbsp;– jinak bych se to asi dověděl. A&nbsp;není to nízká a&nbsp;podlá pohnutka, když ředitel trestá zaměstnance za oprávněnou kritiku?“</p>

    <p class="MLP-text">„Jenže on ten ředitel to provedl <span class="MLP-znak-kurziva-11b">před</span> tím udavačstvím. Vyznáte se trochu v&nbsp;kalendáři?“ A&nbsp;ředitel přisunul pravítkem k&nbsp;zrudlému zaměstnanci dva vyplněné formuláře, jedno snížení a&nbsp;jedno krácení, datováno už skoro před měsícem…</p>

    <p class="MLP-text">„To jste vyrobil dnes! A&nbsp;antidatoval!“</p>

    <p class="MLP-text">„Litera scripta manet, což teprve litera pressa&nbsp;– aneb o&nbsp;razítku se nediskutuje.“</p>

    <p class="MLP-text">„Tohle je tedy opravdu nízké… ale pozor: Připusťme tedy datum, ale současně musíme připustit, že tyhle dva papíry ležely měsíc ve vašem stole. A&nbsp;tedy má nízká pohnutka se nekoná. Já o&nbsp;tom prostě nevěděl&nbsp;– copak jsem mohl vniknout do vašeho stolu?“</p>

    <p class="MLP-text">„Přirozeně, a&nbsp;nejen do mého. Jak jinak byste nahromadil tolik tajných informací&nbsp;– ve vašem služebním stole jich přece mnoho není. A&nbsp;jak by také tak bystrému udavači, který pronikl do tolika důvěrných materiálů, mohlo uniknout snížení jeho vlastního platu? To děvče za dveřmi vás tady dvakrát zastihlo samotného.“</p>

    <p class="MLP-text">„Tak vy mě chcete obvinit, že jsem se vloupal do vašeho stolu…“</p>

    <p class="MLP-text">„Žertovné je, že se do něj vloupáte během tří minut znovu.“</p>

    <p class="MLP-text">„Já že se teď vloupám…“</p>

    <p class="MLP-text">„Přirozeně. Jak jinak hodláte převzít tyhle klíče&nbsp;–“ a&nbsp;ředitel je pravítkem posunul po stole o&nbsp;další decimetr k&nbsp;zbledlému zaměstnanci&nbsp;– „k vašemu svémocnému, protiprávnímu a&nbsp;nezákonnému nastěhování? Chtěl byste je dostat s&nbsp;hudbou na celozávodní schůzi? Ber, můj ubohý malý lučištníku, nebo je za tři minuty zamknu do trezoru. A&nbsp;komise vyřídí místo tebe náš ostřílený kozák Frank Secký. Ty půjdeš bydlet do fary a&nbsp;těch třiaosmdesát korun ti odejmu pro poučení.“</p>

    <p class="MLP-text">„Vezmu si je,“ usmál se Bogan Tušl hořce, „je to stejně všecko šaškárna. Já se teď jako vloupám do vašeho stolu, vy mi tajně snižujete plat a&nbsp;já za to musím pro vás svědčit…“</p>

    <p class="MLP-text">„Této rozpornosti jevů se říká dialektika. Toť její rub. Její líc zas září tobě: pokusem o&nbsp;zradu získáš byt, kteréhos loajalitou nedosáhl.“</p>

    <p class="MLP-text">„Beru,“ řekl Tušl a&nbsp;natáhl ruku po klíčích, ty však náhlým mávnutím ředitelova pravítka ujely po stole půl metru z&nbsp;dosahu.</p>

    <p class="MLP-text">„Jsou zde ještě dva háčky,“ řekl ředitel vlídně.</p>

    <p class="MLP-text">„Ještě i&nbsp;tohle má háček, i&nbsp;to svémocné nezákonné protiprávní&nbsp;–“</p>

    <p class="MLP-text">„Dva háčky. Vzal bys to ovšem i&nbsp;s&nbsp;pětašedesáti háčky. Leč jsou jen dva. Za prvé: pokoj v&nbsp;druhém patře uvolněný tvým vystěhováním musí zůstat prázdný. Z&nbsp;principiálního důvodu: ve svém domě násilí trpět nebudu.“</p>

    <p class="MLP-text">„Ale já slíbil Alexovi a&nbsp;Trojanovi…“</p>

    <p class="MLP-text">„To si rozdiskutuješ&nbsp;– říká se to tak, ne?&nbsp;– už jen s&nbsp;vlastním svědomím, můj malý demagogu. Tak co. Jsi schopen to zařídit?“</p>

    <p class="MLP-text">„Půjde to těžko… Zařídím to.“</p>

    <p class="MLP-text">„Jen zamknout v&nbsp;našem domě nestačí. Nějak technicky…“</p>

    <p class="MLP-text">„Zařídím to. A&nbsp;druhý háček?“</p>

    <p class="MLP-text">„Přijdeš mi zasklít rozbité okno. Dnes přesně o&nbsp;půl šesté.“</p>

    <p class="MLP-text">„Přijdu. Ještě něco?“</p>

    <p class="MLP-text">„Snad by se teď hodilo poděkovat.“</p>

    <p class="MLP-text">„Děkuji. Srdečně vám děkuji. Opravdu. Moc vám děkuji.“</p>

    <p class="MLP-text">„Když budeš sekat latinu… Za dva roky půjde Abrt do důchodu. Rád bych si už teď začal vychovávat nového ekonomického náměstka… Jsi zdatný úředník, a&nbsp;když budeš ještě chápavý…“</p>

    <p class="MLP-text">„Soudruhu řediteli… pane doktore… Budete se mnou naprosto spokojen. Já…“</p>

    <p class="MLP-text">„Budeš sekat latinu?“</p>

    <p class="MLP-text">„Budu!“</p>

    <p class="MLP-text">„Zkusme si to. Řekni: gratias ago.“</p>

    <p class="MLP-text">„Grá-grácjáságo.“</p>

    <p class="MLP-text">„Au, děláš z&nbsp;toho maďarštinu. Zkus teď sekat francouzštinu, to bude ještě zábavnější. Abych nezapomněl&nbsp;– vystuduješ si teď po večerech techniku, co je to pro tebe šest let, a&nbsp;noční studium ti bude prospěšnější než házet mi do okna potkany. Za to mi řekni: merci mille fois!“</p>

    <p class="MLP-text">„Mersimilfoa.“</p>

    <p class="MLP-text">„To znamená&nbsp;– cela vent dire&nbsp;– tisíckrát děkuji. C’est ca, parfaitement… ne, to se už nepokoušej opakovat. Tvou nosovku bych asi nesnesl. Jdi!“</p>

    <p class="MLP-text">„Přesně v&nbsp;půl šesté u&nbsp;vás zvoním s&nbsp;tabulí skla pod paží!“ zvolal Bogan a&nbsp;vojáčky rázně vstal.</p>

    <p class="MLP-text">„Naturellement,“ usmál se pan doktor Evžen Gráf a&nbsp;ze dveří ještě jednou Bogana vrátil: „Tušl&nbsp;– nechal jste tu svůj šíp&nbsp;–“</p>

    <p class="MLP-text">A&nbsp;s&nbsp;ocelovým šípem skrytým v&nbsp;nohavici kulhal Bogan Tušl šerem chodby Bílého domu (noha neohebná jak po těžkém zranění) a&nbsp;v&nbsp;duši jásal, MÁME BYT, svůj byt docela jen pro sebe a&nbsp;pro naše maličké, co už brzo přijde, budeme mít každý svůj pokoj, <span class="MLP-znak-kurziva-11b">po</span> <span class="MLP-znak-kurziva-11b">obědě na balkoně koňak Budeme se scházet v&nbsp;jídelně a&nbsp;zas se rozejdeme U&nbsp;okna čekám s&nbsp;cigaretou, zda dnes přijde má milenka</span> a&nbsp;už klepe, s&nbsp;mou ženou v&nbsp;mém bytě, máme byt, máme byt, máme byt, BYT-PRO-TUŠLA… už je!! Mám byt… a&nbsp;za dva roky budu náměstek, život je nádherný, zázraky se dějí, mám byt&nbsp;– a&nbsp;světlé obdélníky skleněných výplní čtyřiceti kancelářských dveří se vyklenuly do vrchlíku nebe a&nbsp;hvězdičky nasedaly na tu novou galaxii a&nbsp;s&nbsp;dětským jásotem sjížděly Boganovi do klína.</p>

    <p class="MLP-dopis-podpis">(Pokračování příště)</p>

    <p class="MLP-dopis-bez1radku">ZLOSTNĚ ODPLIVUJÍ staří šejkové na poušti před mladými muži svého kmene. Náčelníci Beduínů už nerozumějí světu, neboť mladí nechtějí žít ve stanech, chtějí se stěhovat do obytných domů. První sídliště Beduínů se zahradami vzniká v&nbsp;Tel Beerscheba v&nbsp;negevské poušti. Mladí totiž říkají: „Černý stan z&nbsp;kozí kůže je špatná ochrana před letním horkem a&nbsp;studenými větry; kromě toho je to nezdravé.“</p>
  </div>
</body>
</html>