<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>milenci_a_vrazi-4</title>
  <link href="../Styles/milenci_a__idstyles.css" rel="stylesheet" type="text/css"/>
</head>

<body id="milenci_a_vrazi" xml:lang="cs-CZ">
  <div>
    <p class="MLP-UROVEN2-PARAL" id="toc_marker-3-2"><a id="x.12471"></a>Obležení</p>

    <p class="MLP-text-bez1radku">„Ano, miláčku,“ řekla Zita Gráfová.</p>

    <p class="MLP-text">„Ale ty mě vůbec neposloucháš,“ řekl Evžen Gráf s&nbsp;tichou výčitkou.</p>

    <p class="MLP-text">„Ne, miláčku.“</p>

    <p class="MLP-text">„Schází ti něco? Nebolí tě hlava?“</p>

    <p class="MLP-text">„Ano, miláčku. Ne, miláčku.“</p>

    <p class="MLP-text">„Proč mi nechceš nic říct?“</p>

    <p class="MLP-text">„Řekla jsem ti vše, na co ses ptal: něco mi schází, hlava mě nebolí.“</p>

    <p class="MLP-text">„Co ti schází?“</p>

    <p class="MLP-text">„Příšerně nic.“</p>

    <p class="MLP-text">„Nemohu říct, žes mě příliš uklidnila…“</p>

    <p class="MLP-text">„Ale uklidňovat chtěls přece ty mě… ach, odpusť.“</p>

    <p class="MLP-text">„Ne, ty odpusť mně.“</p>

    <p class="MLP-text">„Jak se to zpívá?: Odpusťme si, co jsme si. Co jsme si? Nic jsme si…,“ zazpívala Zita a&nbsp;rukama mdle máchala do taktu v&nbsp;dusném šeru pokoje se staženými roletami.</p>

    <p class="MLP-text">„Miláčku, abych nezapomněl: dal jsem do příborníku&nbsp;–“</p>

    <p class="MLP-text">„Jestli&nbsp;– mi&nbsp;– dnes&nbsp;– už&nbsp;– poosmé&nbsp;– řekneš&nbsp;– žes&nbsp;– dal&nbsp;– do&nbsp;– příborníku&nbsp;– novou&nbsp;– tubu&nbsp;– libria&nbsp;–“</p>

    <p class="MLP-text">„Ach odpusť, opravdu jsem to už…“</p>

    <p class="MLP-text">„Řekl dnes sedmkrát. Znáš ten vtip o&nbsp;meprobamatu?“</p>

    <p class="MLP-text">„Librium je lepší.“</p>

    <p class="MLP-text">„Pane doktore, opravdu se po libriu přestanu v&nbsp;noci počurávat? Nepřestanete, ale přestane vám to vadit.“</p>

    <p class="MLP-text">„Haha,“ zasmál se Evžen smutně a&nbsp;Zita vstala z&nbsp;křesla. „Jdeš se zas koupat?“ řekl Evžen. „Ne, jdu se oběsit,“ řekla Zita. „Haha,“ zasmál se Evžen smutně a&nbsp;Zita se šla koupat, při zavírání dveří se ještě ohlédla: schoulen v&nbsp;křesle s&nbsp;rukama sepjatýma na břiše&nbsp;– nazíráno zezadu, odkud vidím vyčuhovat jen jeho hlavu a&nbsp;lokty&nbsp;– vypadá Evžen jako stará ctihodná anglická lady háčkující v&nbsp;křesle dečku. Háčkují ladies dečky? Ale Evžen tak vypadá i&nbsp;zepředu… Proč ho trápím? Tak proč on netrápí mě?</p>

    <p class="MLP-text">Příliš horko dnes odpoledne. Příliš horké léto letos. Jako by se stále oteplovalo… Oba preferujeme zimu. Tenkrát poprvé v&nbsp;Alpách… „Ten sníh je docela fialový…“ oživen, veselý, šťasten. Jak se smál… tenkrát. Tenkrát jedinkrát jsme byli stejně staří. Stejně mladí. Sníh byl ve skutečnosti modrý.</p>

    <p class="MLP-text">Tak zas koupel. Od předešlé dosud mokré vlasy. Mé vlasy se samy kadeří… jako teriérovi. Nebo pudlovi? Airedalovi. Jak asi vypadá airedal? Jako Evžen. Tak tedy: lady nebo pes? Je šlechetný: jako lady. Zbožňuje mě.</p>

    <p class="MLP-text">„Haf! Haf!“ zaštěkala Zita sunouc se malátně dlouhou chodbou podél vysokých bílých dveří. Kde zas je Roman? Pryč. Má recht. Co takhle něco sníst? Nemám hlad. Cela ne fait rien: to nic nedělá, nevadí, neznamená. Když už se jdeš vykoupaná koupat… Bez nejmenší chuti snědla v&nbsp;chůzi teninký pláteček chlazené šunky, bez jakýchkoliv pocitů se v&nbsp;koupelně svlékla a&nbsp;nedočkavě roztočila kohoutek naplno.</p>

    <p class="MLP-text">Neúmornou Evženovou péčí instalována nad vanu malá sklopná polička na přidržení knihy. Oba čteme ve vaně: dvě staré ctihodné anglické ladies.</p>

    <p class="MLP-text">„…&nbsp;Hummelovou strhanou tváří jako by prokmitávaly útržky hudby. Caldwell vnímal svého starého přítele předivem vyběhaných kloubů, opotřebovaných závitů, unaveného kovu s&nbsp;povlakem uhlíku: Což se rozpadáme?“ Jeví se mi to tak, Mister Updike. Napsal jste pečlivě krásnou knihu, jak jste měl rád svého tatínka. Já taky. Oběma nám umřel. Mně už před dvanácti lety. Vaše kniha tím končí. Co dál?</p>

    <p class="MLP-text">Bum. Bum. Bum. Bum. To je zdola, z&nbsp;montérského pokoje. Bum. Bum. Bum. Bum. Bum. Bydlí tam ten hoch… Borek Trojan. Sám… Bum. Mladý muž s&nbsp;planoucím tělem. Proč se tak podobá svatému Šebestiánovi z&nbsp;petrského dómu?…</p>

    <p class="MLP-text">Dup. Dup. Dupity dupity dup. To je zas shora, od Serafinů. Julda by takhle nedupal. Spíš Madda… to děvče má v&nbsp;očích něco… něco. Dup. Dup. Dup. Dup. To je Alex: sardonická gorila z&nbsp;předlidského pralesa, kam nikdy nepronikne slunce. Když nám tady instaloval televizní anténu, docela věcně se mě pokusil znásilnit. Evžen přišel včas. Haf! Haf! Ano, miláčku.</p>

    <p class="MLP-text">BANG! BANG! BANG! BANG! Zase shora, tentokrát od Tušlů. Obvyklý koncert. BANG! BANG! Mladá Tušlová čeká dítě. Já čekala Romana v&nbsp;rozlehlém tichém venkovském domě… BANG! Vzali mi ho hned po porodu. Evžen byl tenkrát pryč. Přišla jsem o&nbsp;tolik… BANG! <span class="MLP-znak-kurziva-11b">Rodit v&nbsp;koutě na hromadě se svým mužem a&nbsp;hejnem svých dětí</span> <span class="MLP-znak-kurziva-11b">V&nbsp;malém přízemním hliněném domečku</span> <span class="MLP-znak-kurziva-11b">Mezi tisícem stejných chatrčí ghetta, kde všichni žijí pohromadě a&nbsp;žijí velkolepě jen lidské věci a&nbsp;nejlidštější</span> BANG! BANG! <span class="MLP-znak-kurziva-11b">daleko od našeho přístavu, v&nbsp;němž jen sedíme na molu a&nbsp;čekáme loď, jež dávno odplula</span> BANG! BANG! BANG! <span class="MLP-znak-kurziva-11b">v</span>&nbsp;<span class="MLP-znak-kurziva-11b">ghettu, kde žije děj&nbsp;–</span></p>

    <p class="MLP-text">Nesmyslně překoupaná vyšla Zita Gráfová na ulici a&nbsp;žár ji rázem schvátil, z&nbsp;béžového pouštního prachu vyrazily plameny a&nbsp;šaty na ní rázem vzplanuly. Vejdi hloub, ohni, a&nbsp;spal povlak uhlíku na mém unaveném kovu&nbsp;–</p>

    <p class="MLP-text">„Drž mě pevně…,“ žadonila Zita v&nbsp;Evženově objetí. Když mě Evžen tiskne, jak nejvíc umí, je to pořád jen konejšivé hlazení. Je dobrý… Je jemný… V&nbsp;sobotu pojedeme do našeho domku nad řekou. V&nbsp;sobotu vždycky prší. Půjdeme po břehu v&nbsp;mokré trávě. Stříbrné kruhy na tmavé vodě. Kovaná lucerna nad vchodem. Uklidňující pach sušícího se šatstva. Okno na verandě se zamží. Pomalá a&nbsp;tichounká hudba. Evžen neslyšně přechází v&nbsp;sametových trepkách. Miluji kožené křeslo po otci. A&nbsp;sklenku koňaku. Chladivé sklo mezi prsty. Jemný žár se ochotně dostaví. Po velikém okně tiše splývá déšť.</p>

    <p class="MLP-text">Ta hrozná scéna na schodech!… Serafinovi, Tušlovi a&nbsp;Borek Trojan… Stáli proti mně skoro nazí a&nbsp;řvali mi přímo do tváře svou nenávist. A&nbsp;jejich krev… Madda, dívka z&nbsp;ghetta, přišla k&nbsp;nám do přístavu.</p>

    <p class="MLP-text">Rozrušena, vděčna a&nbsp;šťastna jsem koupala Maddu ve vaně jak vlastní dceru. Ne. Jako družku. Sestru. Šťastnější sestru. Pod krásnými dlouhými brvami má zářící oči a&nbsp;na krku štíhlé teplé svaly. Nezdržela jsem se, abych jí nepolíbila krvavý šrám na rameni. Majestát pokořené a&nbsp;zneuctěné. Opravdu pokořené? Kdysi jsem měla služku. Záviděla jsem jí, když… Nebo Žofce, která odkojila Romana… jak té jsem záviděla! Záviděla jsem jim všem. Celý život.</p>

    <p class="MLP-text">Madda, dívka z&nbsp;ghetta, vtrhla do našeho přístavu. Nádherně hladová. Jakoby až pro ni nabyla má kuchyň skutečného smyslu. Ale hladová tak, že z&nbsp;toho začala jít hrůza. Sunt certi denique fines… A&nbsp;lačná. Chtivá. Nenasytná. To už není jen hlad, co ji nutí kouřit naše nijak levné holandské cigarety, pít náš Courvoisier, mé bílé cinzano a&nbsp;dokonce Evženovu zamilovanou fialovou <span class="MLP-znak-kurziva-11b">Parfait Amour</span>…</p>

    <p class="MLP-text">Madda je agresivní. A&nbsp;vysloveně drzá: v&nbsp;mé nepřítomnosti si zkouší mé šaty, ale i&nbsp;mé prádlo… Jednou jsem ji přistihla, jak počítá naše talíře… Stále na postupu: zatlačuje nás, okupuje, drancuje. My vše strpíme, vždy. Umíme už jen ustupovat, před kýmkoliv. Jsme altruisté&nbsp;– z&nbsp;lhostejnosti k&nbsp;sobě samým. Prokazovat dobro je absurd­ní: dala jsem Maddě své skampolo, prakticky nové, jedinkrát jsem je měla na sobě&nbsp;– Madda mi ho vyškubla z&nbsp;ruky a&nbsp;místo poděkování se nafoukla. V&nbsp;noci nám její přátelé „Černí jezdci“ vytloukli okno v&nbsp;jídelně.</p>

    <p class="MLP-text">Romana má už docela v&nbsp;rukou. Prostě si ho utrhla. Můj ubohý chlapec… Werther v&nbsp;texaskách. Něžný, citlivý, inteligentní, pasivní, ze zásady nesportovní&nbsp;– jako já. Docela zbytečně jsem mu koupila boxerské rukavice. Pověsil si je nad postel, aby mi udělal radost, že z&nbsp;nich má radost. Nikdy si je neoblékl. Musí je nenávidět.</p>

    <p class="MLP-text">Nenávidí násilí jako já… a&nbsp;zároveň jím podivně přitahován&nbsp;– jako já? Podlehne mu jako já. Jako my všichni tady a&nbsp;ve všech modrých přístavech podlehnem červeným lidem z&nbsp;ghetta. Je jich víc. Nekonečně víc. Katastrofa je neodvratná. Naše katastrofa. Jejich vítězství. Náš zánik.</p>

    <p class="MLP-text">Můj ubohý synáček… Skrývá svou úzkost naší tradiční škraboškou: tváří se znechuceně, povýšeně, ironicky, chladně… jak ji skrývám já? Já ji už jen umlčuji. Aspoň na chvíli&nbsp;–</p>

    <p class="MLP-text">„Ano, miláčku.“ „Ne, ovšemže ne.“ Evžen se mi dívá s&nbsp;obavami do tváře: ví, že se zhulákám, jakmile vytáhne paty z&nbsp;domu. Well, zhulákám se. „Ano, miláčku.“</p>

    <p class="MLP-text">Zita stála u&nbsp;okna a&nbsp;oči se jí leskly. Dole na ulici šofér otvíral dvířka úřední černé limuzíny, Evžen unaveně sklesl na zadní sedadlo, šofér za ním bouchl dvířky, obešel vůz, nasedl a&nbsp;tiše odjel. Manžel jede na služební cestu, tak co vy, mladá paní?</p>

    <p class="MLP-text">Zita stála u&nbsp;okna a&nbsp;oči se jí leskly. Tahle chvilka je vždycky nejlepší. Pak pečlivě stáhla rolety na všech oknech, zula se a&nbsp;bosá několikrát prošla bytem máchajíc rukama, až pocítila lehkou únavu. Do ložnice přišla s&nbsp;rondou, v&nbsp;každé ruce jednu láhev, v&nbsp;zubech křišťálovou stopku. Nehtem odloupla slupku ze zátky. Au! Nehet se zlomil. Za chvilku nebude už bolet nic.</p>

    <p class="MLP-text">Ronda je bílý kubánský třtinový rum. „7&nbsp;Aňos“&nbsp;– sedmiletý. „La Habana, Cuba“&nbsp;– originál. Správné pití pro choť guvernéra přístavu. „Grados 44 a&nbsp;15&nbsp;T“. Dodat tomu řízný námořnický štych&nbsp;– k&nbsp;tomu se nehodí tahle změkčilá křišťálová stopka. A&nbsp;Zita vstala z&nbsp;rozhozeného lůžka a&nbsp;přinesla si hořčičnou sklínku z&nbsp;hrubého zelenavého skla. Zuby vytrhla rýhovaný oranžový uzávěr&nbsp;– to dívka kouše pomeranč&nbsp;– a&nbsp;za klinkání ventilové kuličky v&nbsp;hrdle láhve&nbsp;– to kotevní řetěz cinká&nbsp;– si nalila prvou sklínku až po okraj. A&nbsp;spěchat netřeba. Ani šetřit. „750 gramos“. Krát dvě je 1500 gramos náklad paliva až do pekel.</p>

    <p class="MLP-text">Umíme pít, my z&nbsp;přístavu, sklenka je náš amigo, ami, dear friend, přes její obrubu vyhlížíme ze stínu našich bílých lodžií <span class="MLP-znak-kurziva-11b">do náměstí a&nbsp;tržiště našeho vezdejšího světa</span> <span class="MLP-znak-kurziva-11b">Za zády mrtvé ticho</span> <span class="MLP-znak-kurziva-11b">U&nbsp;nohou tartas a&nbsp;ryk</span> <span class="MLP-znak-kurziva-11b">Lidé dole se perou</span> <span class="MLP-znak-kurziva-11b">Dokud se perou mezi sebou</span> <span class="MLP-znak-kurziva-11b">Dívají se sem</span> <span class="MLP-znak-kurziva-11b">Na modrém moři mateřská letadlová loď</span> <span class="MLP-znak-kurziva-11b">Z&nbsp;chladného moře nebezpečí nehrozí</span> <span class="MLP-znak-kurziva-11b">Přijde z&nbsp;horkého vnitrozemí</span> <span class="MLP-znak-kurziva-11b">Dívají se na nás</span> <span class="MLP-znak-kurziva-11b">Oblečeni v&nbsp;hadrech</span> <span class="MLP-znak-kurziva-11b">Dívky v&nbsp;černých, dole roztřepených šatech</span> <span class="MLP-znak-kurziva-11b">Muži v&nbsp;otrhaných svrchnících rozevřených na jejich zpocených nahých tělech</span> <span class="MLP-znak-kurziva-11b">Nahé děti s&nbsp;hejny much v&nbsp;očních důlcích</span> <span class="MLP-znak-kurziva-11b">Všichni skoro nazí</span> <span class="MLP-znak-kurziva-11b">Žilnaté ruce smetající tvrdé drobty chleba z&nbsp;našeho už schodu</span> <span class="MLP-znak-kurziva-11b">Bezzubá ústa žvýkající naprázdno</span> <span class="MLP-znak-kurziva-11b">Mají hlad</span> <span class="MLP-znak-kurziva-11b">Z&nbsp;jejich hladu začíná jít hrůza</span> <span class="MLP-znak-kurziva-11b">Křičí</span> <span class="MLP-znak-kurziva-11b">Řvou mi přímo do tváře svou nenávist</span> <span class="MLP-znak-kurziva-11b">Blíží se</span> <span class="MLP-znak-kurziva-11b">Kde zůstali naši modří vojáčci?</span> <span class="MLP-znak-kurziva-11b">Měli jsme víc admirálů než plavčíků</span> <span class="MLP-znak-kurziva-11b">Z&nbsp;bílého paláce admirality vyráží oheň a&nbsp;černý dým</span> <span class="MLP-znak-kurziva-11b">Hoří bílé vily na nábřeží</span> <span class="MLP-znak-kurziva-11b">Lidé z&nbsp;ghetta se hnuli</span> <span class="MLP-znak-kurziva-11b">Postupují</span> <span class="MLP-znak-kurziva-11b">Hrnou se</span> <span class="MLP-znak-kurziva-11b">Dupají našimi trávníky</span> <span class="MLP-znak-kurziva-11b">Valí se vzhůru po schodech</span> <span class="MLP-znak-kurziva-11b">Rozrážejí vrata</span> <span class="MLP-znak-kurziva-11b">Proč ale rozbíjejí vázy v&nbsp;atriu</span> <span class="MLP-znak-kurziva-11b">Proč ale lámou větve mladých oleandrů</span></p>

    <p class="MLP-text">Za zdí podivné cizí zvuky, Zita strnula se sklenkou u&nbsp;rtů a&nbsp;pak ji tiše postavila na koberec. Za zdí někdo je&nbsp;– ve vedlejším pokoji?&nbsp;–</p>

    <p class="MLP-text">Zita ztěžka a&nbsp;usilovně mrkala očními víčky a&nbsp;štípala se do brady, až procitla: za zdí v&nbsp;Romanově pokoji dva hlasy: Romanův a&nbsp;Maddin.</p>

    <p class="MLP-text">Jsou tam spolu. Povídají si? Ne… Roman vzlyká… Ona mu ubližuje, mému synáčkovi, ona, ta&nbsp;– Zita se přiřítila ke zdi a&nbsp;přitiskla k&nbsp;ní ucho. Zvuky pokračovaly. Úzkostný stah Zitiny tváře povolil, koutky úst poklesly do oblouku odporu a&nbsp;roztáhly se v&nbsp;hořkém úšklebku.</p>

    <p class="MLP-text">„Když štěstí vrcholí, změní se ve sténání,“ praví Larose v&nbsp;té kruté hře velmistra krve Michela de Ghelderode. „Bolest a&nbsp;rozkoš se tedy mohou vyjadřovat stejně?“ ptá se ho Markéta a&nbsp;Larose ji přesvědčuje: „Když vám to říkám! Rozkoš je jen zkrácené mučení. Ale, že vás tohle zajímá! To všechno přece žena zná?“</p>

    <p class="MLP-text">Larose má pravdu. Je moudrý. Larose je kat a&nbsp;Markéta ho miluje. A&nbsp;zhyne jeho rukou s&nbsp;rozkoší…</p>

    <p class="MLP-text">Meditovat u&nbsp;zdi, za níž můj vlastní syn&nbsp;– Ale co mohu dělat? Nanejvýš je vyrušit. Pro tentokrát. Můj ubohý synáčku. Prostě si tě utrhla a&nbsp;teď tě nerušeně požírá&nbsp;– nás oba. Šla bych ti na pomoc, kdybych věděla, že o&nbsp;ni stojíš… Ale já to nevím. Pochybuji o&nbsp;tom. Nevěřím tomu. A&nbsp;nechtěla bych se dožít, aby ses s&nbsp;ní spojil proti mně.</p>

    <p class="MLP-text">Ale když to zní tak hrozně, jako by tě spíš rdousila, než milovala! Má láska dvojí janusovskou tvář, nebo jen jednu, tu třeštící a&nbsp;řvoucí… V&nbsp;noci nám Maddini přátelé „Černí jezdci“ vhodili do ložnice zdechlého potkana. První mrtvolka…</p>

    <p class="MLP-text">A&nbsp;tak jsem přišla o&nbsp;svého syna a&nbsp;směla ho obejmout až po řadě dní, kdy mi ho přinesli v&nbsp;bezvědomí nahoru. Ležel s&nbsp;rozbitým obličejem v&nbsp;prachu ulice přímo pod oknem montérského pokoje, toho ghetta řvoucích červených ďáblů pod námi, z&nbsp;něhož&nbsp;– když jsem Romanovi omývala tvář, přikládala mu obklady a&nbsp;pokusila se nesmělým zaťukáním na podlahu zjednat klid pro nemocného&nbsp;– v&nbsp;odpověď takové dunění, jako by nám podkopávali už zem pod nohama.</p>

    <p class="MLP-text--0-12">V&nbsp;noci mi oknem přilétl do postele ocelový šíp.</p>

    <p class="MLP-dopis-bez1radku">DVĚ MYŠI si povídají:</p>

    <p class="MLP-dopis">„Před dírou je kočka!!“</p>

    <p class="MLP-dopis">„A&nbsp;co chce?“</p>

    <p class="MLP-dopis-bez1radku"></p>

    <p class="MLP-dopis-bez1radku">KOMISE JAPONSKÝCH VĚDCŮ zjistila v&nbsp;okolí přístavu Sasebo silné radioaktivní zamoření. K&nbsp;zvýšení radioaktivity došlo po návštěvě atomové ponorky Swordfish. Komunistická strana Japonska žádá, aby vláda zakázala přistávání atomových ponorek v&nbsp;japonských přístavech.</p>

    <p class="MLP-uroven3-nadpis" id="toc_marker-3-2-1"><a id="x.12474"></a>Kdo je kdo<br/>
    Zita Gráfová (35)</p>

    <p class="MLP-text-bez1radku--I"><span class="MLP-znak-kurziva-11b">Bosá světlovlasá holčička jen v&nbsp;šatečkách bez kalhotek pod balvanem, kam vítr navál hladké hřebínky béžového mořského písku, hrne si ručkama písek přes nohy, pokládá se doň na záda a&nbsp;hrne si jej dál přes tělíčko až k&nbsp;bradě (pod láskyplným dohledem rodičů a&nbsp;guvernantky Odette na plážích Deauville, Bournemouthu, Ostende nebo Syltu). Šlechtovi se vyhýbali palčivému slunci Jihu.</span></p>

    <p class="MLP-text--I"><span class="MLP-znak-kurziva-11b">„Za všech okolností musíš zachovat to, čemu se nedokonale říká vkus,“ vštěpoval jí s&nbsp;úsměvem otec zároveň s&nbsp;francouzštinou, „vždy, i&nbsp;když-quand même.“ Zita vyrůstala zahrnována všemožnou péčí, ale své rodiče vídala jen zřídka. Matka trpící nervovou poruchou prodlévala většinu dnů ve svém pokoji za věčně staženými roletami. „Tady máš korunu a&nbsp;jdi si hrát někam jinam, holčičko,“ řekla jednou Zitě hrající si s&nbsp;dětmi u&nbsp;vchodu do prastarého malostranského domu s&nbsp;rodovým znakem Šlechtů, bílou husou, nad portálem a&nbsp;pokoušela se Zitu odehnat, protože v&nbsp;zamazané holčičce zprvu nepoznala svou vlastní dcerku.</span></p>

    <p class="MLP-text--I"><span class="MLP-znak-kurziva-11b">Matku Zitě prakticky nahrazovala nesmírně oddaná vychovatelka mademoiselle Odette a&nbsp;kromě ní milovalo děvčátko už jen svého otce. Pan doktor Eduard Šlechta, poslední potomek kdysi bohatého staropražského rodu, si mnohaletým studiem osvojil skvělé evropské vzdělání (Sorbonne&nbsp;– Heidelberg&nbsp;– Oxford), načež rezignoval na vědeckou dráhu, jakož i&nbsp;na správu rodinného jmění, a&nbsp;žil jako rentier (vyslov rantjé). Nosil pouze šedé obleky, arciť v&nbsp;bohatém výběru, a&nbsp;v&nbsp;klopě vždy drobný, denně čerstvý kvítek.</span></p>

    <p class="MLP-text--I"><span class="MLP-znak-kurziva-11b">Zita měla tři školy, všecky vybrané a&nbsp;neukončené (francouzské lyceum, klasické gymnázium a&nbsp;francouzské dívčí gymnázium). Bezradno nad spoustami svého volného času vrhlo se děvčátko na četbu Životopisů světců a&nbsp;mučedníků a&nbsp;ležíc na chladivých hedvábných polštářích modrostříbrné chaise longue hltalo bez dechu ilustrované svědomité popisy bičování, drásání ňader železným pavoukem, lití roztaveného olova do hrdla, žhavých roštů a&nbsp;vroucích olejových lázní.</span></p>

    <p class="MLP-text--I"><span class="MLP-znak-kurziva-11b">Charitativní akcí dobročinných pražských dam ze společnosti bylo umožněno pečlivě vybraným nemajetným studentům obědvat jednou týdně u&nbsp;stolu svého dobrodince. Každý pátek docházel ke Šlechtům sekundán Karel Vlasák, syn nezaměstnaného opilce, a&nbsp;poté, co mu mademoiselle Odette se služkou vydrhly v&nbsp;kuchyni ruce pískovým mýdlem Všechnozmiz, zasedal na židli přistavenou vedle Zity. Za skýtané dobro se nerudný hoch zle odvděčil: když při dezertu osaměl se Zitou v&nbsp;jídelně, hrubě ji nutil, aby se obnažila a&nbsp;posléze jí prokousl ušní lalůček. Tento nesmazatelný zážitek se hluboce vryl do citlivé dívčiny mysli a&nbsp;plnil ji protichůdnými pocity, vždy však hlubokým vzrušením.</span></p>

    <p class="MLP-text--I"><span class="MLP-znak-kurziva-11b">O&nbsp;porážce vlasti se čtrnáctiletá Zita dověděla až několik dní po obsazení Prahy německým vojskem. „Je třeba zachovat vkus,“ řekl tiše otec, „quand même…,“ a&nbsp;Šlechtovi přesídlili dvěma rodinnými a&nbsp;třemi najatými automobily na venkovskou usedlost strýce Petra Ludvíka v&nbsp;malebném Podbrdí.</span></p>

    <p class="MLP-text--I"><span class="MLP-znak-kurziva-11b">Léto roku 1939 se nádherně vydařilo. Zita ve slušivém slaměném kloboučku obtočeném bleděmodrou pentlí vlající jí až na ramena projížděla v&nbsp;kolesce po boku strýce Petra Ludvíka dědičnými šlechtovskými lány při denních objížďkách polností, lesů, rybníků a&nbsp;návštěvách úslužných pachtýřů. Leč bodrá hlučnost a&nbsp;animální poživačnost hřmotného Petra Ludvíka, který s&nbsp;rozkoší popleskával plece svých telat, vybrané si dával na místě porazit a&nbsp;holýma rukama trhal horké řízky, Zitu záhy odradila od projížděk. Procházela se rozlehlým tichým bílým domem a&nbsp;nejvíce času trávila četbou v&nbsp;zahradní besídce.</span></p>

    <p class="MLP-text--I"><span class="MLP-znak-kurziva-11b">Léta války pokojně plynula a&nbsp;jen čas od času přivážel otec z&nbsp;Prahy politické zprávy. „Čím dál, tím hůř…,“ tiše říkal zahřívaje svými dlouhými jemnými bílými prsty sklenku z&nbsp;masivního tmavošedého skla, „cela va au pire…,“ dodával Zitě a&nbsp;se smutným úsměvem jí lehounce přejížděl po nastavené tváři, jíž dívka žebronila o&nbsp;tak vzácné pohlazení věčně vzdáleného otce.</span></p>

    <p class="MLP-text--I"><span class="MLP-znak-kurziva-11b">Zita si poprvé uvědomila své tělo nad knihou „Neznámý učedník“ od Francesca Perriho. Líčení „trestu ženy Levitovy“ (vhozena do sluje a&nbsp;jeden za druhým pak vstávali muži od ohně a&nbsp;vstupovali k&nbsp;ní, nakonec uvázána nahá na hřbet osla, vyslána do noci a&nbsp;potkala Krista) ji uvrhlo do strašného zmatku vystřídaného náboženskou exaltací: Zita si před zrcadlem namalovala rtěnkou na holé tělo pět Kristových ran a&nbsp;blouznila pak celou noc ve slabé horečce. „Já nejsem vyvolená, mě rány vůbec nebolí&nbsp;–“ křičela pak ráno zoufale do vousaté tváře dobromyslného místního lékaře (a velkého nimroda), který jí umyl stigmata vlažnými mydlinkami a&nbsp;předepsal před každým jídlem polévkovou lžíci xeres nebo malaga jakož i&nbsp;nekořeněnou dietu. „Ale nejlíp, kdyby se už vdala&nbsp;–“ zašeptal ještě otci. Doktorův šepot zněl hlasitěji než zvýšený (naprosto výjimečně) hlas manželů Šlechtových.</span></p>

    <p class="MLP-text--I"><span class="MLP-znak-kurziva-11b">Díky této události začal otec věnovat Zitě nepoměrně více času, nezřídka až hodinu denně. Zita směla sedat v&nbsp;otcově koženém křesle v&nbsp;jeho pracovně a&nbsp;očima zanícenýma láskou sledovala svého štíhlého krásného otce, jak v&nbsp;sametových trepkách neslyšně přechází po koberci, postává u&nbsp;francouzského okna vedoucího do staré zahrady, jak svými dlouhými bílými jemnými prsty svírá tepanou mosaz klik a&nbsp;s&nbsp;čelem přitisknutým k&nbsp;omženému sklu tiše vypráví příběhy velkých lásek světové literatury. Když otec dceru posléze poprosil, aby se z&nbsp;vážných důvodů vdala za muže, jehož jí vybral, odhodlaně souhlasila, aniž by projevila přání svého snoubence spatřit. Poprvé ho uzřela až těsně před svatbou, na niž se mentálně hotovila jako na hrdinský čin, jako Judita k&nbsp;návštěvě Holofernova stanu.</span></p>

    <p class="MLP-text--I"><span class="MLP-znak-kurziva-11b">Při defloraci mladým hezkým doktorem Evženem Gráfem cítila Zita jen bolest a&nbsp;strach před otěhotněním. Manžel jí hned po aktu slíbil, že k&nbsp;tomuto bude docházet jen zřídka, protože se lekl její náhlé bledosti. Nazítří zrána přecházela Zita bosa po kobercích otcovy pracovny, po velikých oknech tiše splýval déšť a&nbsp;vykouřila dvě otcovy egyptské cigarety. „Jsem žena…,“ šeptala si znovu a&nbsp;znovu, „jsem žena…“ Byla to nejkrásnější chvíle jejího manželství, v&nbsp;němž plného ukojení nikdy nedošla. Za deset měsíců povila syna, pro něhož si už jako dívka vysnila jméno Šebestián podle svého zamilovaného světce s&nbsp;šípy trčícími ze spoutaného mladého těla. Leč nadcházela sovětská éra a&nbsp;syn rusofilsky pokřtěn jménem Roman.</span></p>

    <p class="MLP-text--I"><span class="MLP-znak-kurziva-11b">Synáčka kojila statná služka Žofka, přidělená mu jako pěstounka, a&nbsp;Zita jí bolestně záviděla tuto rozkoš, odepřenou Zitě stejně jako Žofčino hekání dovršené lásky (s&nbsp;kočím Ferdinandem v&nbsp;altánu pod oknem Zitiny ložnice). Politickým převratem v&nbsp;únoru 1948 přišli Šlechtovi o&nbsp;veškerý majetek. Zitin otec odmítl emigrovat a&nbsp;záhy zemřel v&nbsp;rodovém malostranském domě Šlechtů, již vyvlastněném a&nbsp;přiděleném národnímu podniku Pražské pečivárny jako internát pro pekařské učně. Před svým posledním vydechnutím pokynul plačící Zitě, aby přistoupila blíže, namáhavě se vztyčil na svém úmrtním loži a&nbsp;z&nbsp;posledních sil dceři ještě zašeptal: „Cela va au pire… quand même.“ Těmito slovy se doktor Eduard Šlechta, který si osvojil skvělé evropské vzdělání (Sorbonne&nbsp;– Heidelberg</span>&nbsp;– <span class="MLP-znak-kurziva-11b">Oxford) rozloučil se světem a&nbsp;jeho choť, ač s&nbsp;manželem za poslední léta vyměnila už sotva jen pár slov, odešla zakrátko dobrovolně za ním.</span></p>

    <p class="MLP-text--I"><span class="MLP-znak-kurziva-11b">Zita se odhodlaně vpravila do nových stísněných poměrů a&nbsp;statečně následovala muže do jeho nových působišť v&nbsp;Bohušovicích nad Ohří a&nbsp;Ústí nad Labem, pokoušejíc se vždy znovu dodat novým domovům útulnost a&nbsp;vkus (bez většího zdaru) a&nbsp;pomoci manželovi v&nbsp;jeho vyčerpávající práci. Nastupovala do rozličných míst sekretářek, překladatelek a&nbsp;knihovnic, organizovala závodní dětské nadílky, autobusové zájezdy do hor nebo do pražských divadel a&nbsp;hudební kroužky učňů (bez většího úspěchu), obstarávala kulturní vložky celozávodních schůzí recitací poezie nebo hrou na klavír (bez většího ohlasu) a&nbsp;s&nbsp;pokojnou myslí se vyrovnávala s&nbsp;nutností konat bez služebnictva všecky domácí práce sama, k&nbsp;tomu veškerou péči o&nbsp;dítě, přijímajíc odevzdaně trudnou úlohu pracující matky plus reprezentační povinnosti choti podnikového ředitele (bez zvláštních ambicí).</span></p>

    <p class="MLP-text--I"><span class="MLP-znak-kurziva-11b">Velkým zážitkem pro Zitu byla cesta do Řecka, umožněná manželům Gráfovým laskavostí Evženovy dávné známé Růženy (kterou žertem nazýval Riri). Laskavost to byla vskutku neobyčejná, neboť v&nbsp;onom roce velkých politických procesů v&nbsp;Praze přibyly do Řecka toliko dvě rodiny českých návštěvníků (Gráfovi a&nbsp;dcera viceministra s&nbsp;krásně rostlým bratrancem, tito však zde byli, jak často zdůrazňovali, pouze na studijním pobytu, ač trávili celé dny koupáním a&nbsp;noci v&nbsp;baru; ještě téhož roku byl viceministr popraven). Užaslá Zita objevila Jih.</span></p>

    <p class="MLP-text--I"><span class="MLP-znak-kurziva-11b">Hned prvního dne (Gráfovi přibyli do Athén v&nbsp;16.52) si vyšla Zita na toulku dál od hotelu, a&nbsp;když pak zabloudila do chudých čtvrtí, rozšířenýma očima hltala výjevy biblické prostoty a&nbsp;elementárního lidství, přeplněné domky mnohačlenných rodin žijících pospolu s&nbsp;domácími zvířaty, stařeny v&nbsp;černém u&nbsp;rozpálených bílých zídek, bosé dívky v&nbsp;přiléhavých šatech z&nbsp;jednoho kusu hrubé černé látky, dole roztřepené, hemžení nahých dětí a&nbsp;osly s&nbsp;hejny much v&nbsp;očních důlcích, vyschlé žilnaté ruce smetající drobty tvrdého chleba z&nbsp;kamenného schodku a&nbsp;vkládající je jeden po druhém do bezzubých, naprázdno žvýkajících úst. Poprvé v&nbsp;životě uzřela Zita hlad a&nbsp;sklonila se před jeho majestátem.</span></p>

    <p class="MLP-text--I"><span class="MLP-znak-kurziva-11b">Nezapomenutelné bylo poslední odpoledne, kdy Evžen vyřizoval formality odjezdu a&nbsp;Zita objevila ghetto nejbídnějších. Čtyři muži, děsně odění jen do svrchníků rozevřených na jejich zpocených nahých tělech, zavlekli krásnou dívku do jakési chatrče z&nbsp;vepřovic a&nbsp;vlnitého plechu. Zita v&nbsp;hrůze naslouchala snad hodinu krutým zvukům vyrážejícím ze zborcených vrátek, a&nbsp;když pak dívka konečně vyšla, se vzpřímenou hlavou a&nbsp;hrdým držením těla, Zita sotva potlačila palčivou touhu se jí dotknout a&nbsp;políbit ji.</span></p>

    <p class="MLP-text-bez1radku--12-0">Tiše si zpívaje metl Julda Serafin svým rýžovým koštětem šerou podlahu rozlehlé a&nbsp;nízké závodní hasičárny, rozséval po širém betonu vonící běloučké dřevěné piliny, a&nbsp;když do sebe pojaly všecku nečistotu země, vymetal je, zšedlé a&nbsp;nabobtnalé, jakoby znavené tou špínou, již musely pozřít, a&nbsp;vyvážel kolečkem ke kotelně, kde toto dřevo poslouživší až do posledního svého vlákenka lehne očistným plamenem.</p>

    <p class="MLP-text">Ve světelném čtverci otevřených vrat se zjevil bílý plášť a&nbsp;tenký dívčí hlásek: „Soudruh ředitel vám vzkazuje, že máte jít pokropit záhon pod ředitelnou!“</p>

    <p class="MLP-text">„Ale dcerečko moje&nbsp;–“</p>

    <p class="MLP-text">„Máte jít <span class="MLP-znak-kurziva-11b">hned.</span> A&nbsp;tu dcerečku si nechte!“</p>

    <p class="MLP-text">„Promiňte, soudružko, já už ten záhon dnes kropil. Ale když si přejete, pokropím jej rád znovu. Květiny je třeba v&nbsp;létě zalévat vždy zrána, v&nbsp;horkém vzduchu je studená voda zkruší. Ale jak si přejete.“</p>

    <p class="MLP-text">„…&nbsp;Tak je už nechte, když by jim to škodilo… Já totiž byla od rána v&nbsp;kantýně a&nbsp;pan Gráf mi telefonoval…“</p>

    <p class="MLP-text">„Udělal jsem chybu, že jsem jim dal vody málo. Protože jinak byste si jistě všimla svěžesti těch mečíků.“</p>

    <p class="MLP-text">„Ano, já… Tak promiňte.“</p>

    <p class="MLP-text">„Vy promiňte mně, že jste za mnou zbytečně vážila cestu.“</p>

    <p class="MLP-text">Julda vymetl zbytek pilin, zavezl je ke kotelně a&nbsp;dotlačil pak těžký hasicí přístroj do třetího provozu, kde je výbušné prostředí a&nbsp;kde se dnes bude svářet. Pět hodin mlčky stál u&nbsp;svého záchranného děla a&nbsp;sledoval svářeče lezoucí s&nbsp;ostrými plaménky autogenu po konstrukcích.</p>

    <p class="MLP-text">Julda jim toužil prospět, i&nbsp;když chápal, že je jim daleko lépe bez potřeby jeho hasicího zásahu, jako si nepřejeme hřích, jakkoliv toužíme po ctnosti jeho vymýcení&nbsp;– „Juldo, co tady eště trdluješ&nbsp;–“ křikl na něho mistr odpolední směny, „dyk přece svářeči sou už dávno v&nbsp;prdeli&nbsp;–“</p>

    <p class="MLP-text">„Čekal jsem, až mě propustí…“</p>

    <p class="MLP-text">„Jemine, ty seš ale vůl!“</p>

    <p class="MLP-text">Julda se trpělivě usmál, odtlačil hasicí přístroj zpátky do hasičárny a&nbsp;pečlivě jej usadil, v&nbsp;nádržce si pak umyl tvář a&nbsp;ruce (málokdy se myl celý, protože nenáviděl svou nahotu, ale při své lehké práci se také málokdy umazal) a&nbsp;aniž by se převlékal (závodem mu bezplatně přidělený plátěný pracovní oblek po letech nošení a&nbsp;praní vypadal téměř civilně) vydal se do města. Sestřička Madda mu působila stále větší starosti a&nbsp;stále hlubší zármutek.</p>

    <p class="MLP-text">„Madda? Ta mrcha Serafinová?“ řeklo nenávistně v&nbsp;prvním patře kavárny Grand hubené děvče s&nbsp;ostrými vráskami v&nbsp;šedavé, jako už opotřebované pleti a&nbsp;vyfouklo kouř z&nbsp;cigarety Juldovi přímo do tváře. „Ta na nás už dávno táhne nos a&nbsp;pěstuje už jen ženatý chlapy. Vy byste tam vážně šel?… Ale řeknu, moc ráda, jmenuje se Seckej, je to inžinýr z&nbsp;Kotexu, jezdí v&nbsp;modrý otevřený felicii a&nbsp;bydlí na Klíši&nbsp;–“</p>

    <p class="MLP-text">„Vím kde,“ vzdychl Julda, „vezl jsem mu tam jednou z&nbsp;nádraží bednu… A&nbsp;vám, slečno, děkuji za zprávu.“</p>

    <p class="MLP-text">Julda kráčel živými ulicemi podvečerního města, všem na chodníku uhýbal z&nbsp;cesty a&nbsp;z&nbsp;chodníku často sestupoval do vozovky, jak všichni spěchají, jak se ženou a&nbsp;jak málo je v&nbsp;nich dosažení cíle, tlačí se u&nbsp;výloh přeplněných zbytným zbožím, pestrými tretkami marnosti, pro jejichž získání obětují své životy, v&nbsp;nichž by mohlo být tolik světla…</p>

    <p class="MLP-text">Z&nbsp;modrého soumraku vyjíždí vůz za vozem, třpytí se jak vozy faraonovy, leč vše z&nbsp;pouhého teninkého plechu a&nbsp;z&nbsp;aut vystupují krásní mladí lidé odění jak na svatbu nebo bohoslužbu a&nbsp;hrnou se po mramorových schodech Domu kultury, té bezduché hromadně fabrikované pakultury ubohých svedených ovcí, sypané jim do žlabu jako pouze zábavný apendix vševládné ekonomiky, ostatně neúspěšné, domu duchaprázdného tance při primitivní hudbě z&nbsp;pralesa, flirtů a&nbsp;rudého chtíče bez štěstí a&nbsp;bez požehnání&nbsp;– naproti v&nbsp;stínu zapomenut truchlí arciděkanský chrám.</p>

    <p class="MLP-text">Julda se rozhodl přinést nazítří hned odpoledne do arciděkanského kostela kytici bílých mečíků, snad mi to ta dívka z&nbsp;kanceláře odpustí, a&nbsp;vydal se po stopách Maddy do zahradní rezidenční čtvrti Klíše.</p>

    <p class="MLP-text">Tiše stoupal po širokém schodišti modré vily do prvního patra a&nbsp;zazvonil u&nbsp;vysokých bílých dveří s&nbsp;dvěma stříbrnými tabulkami: Ing.&nbsp;F.&nbsp;Secký a&nbsp;Ing.&nbsp;H.&nbsp;Secká. Máš svou manželku, synu, proč si tedy žádáš ještě mé sestry?</p>

    <p class="MLP-text">Zvonek zazněl odkudsi zhloubi, znovu a&nbsp;dlouho nikdo nepřicházel. Posléze se dveře malinko pootevřely na řetízku a&nbsp;vyhlédla nevrlá tvář.</p>

    <p class="MLP-text">„A&nbsp;– Julda!“ řekl Frank Secký a&nbsp;zívl. „Co chceš&nbsp;– aha, já ti ještě nedal pětku za přivezení té bedny z&nbsp;nádraží… Nojo. Tak se stav po neděli, já nemám momentálně drobné.“</p>

    <p class="MLP-text">„Za tu práci nežádám nic, poslal jste mě v&nbsp;pracovní době, za niž jsem placen. Přicházím ve věci své sestry Magdaleny.“</p>

    <p class="MLP-text">„Ježíšmarjá, kdo to je? Aha, Madda. No a&nbsp;co má jako bejt?“</p>

    <p class="MLP-text">„Nepustíte mě dovnitř?“</p>

    <p class="MLP-text">„Já teď zrovna… mám jakousi to, práci. A&nbsp;nemám čas.“</p>

    <p class="MLP-text">„Na pokoušení mé sestry jste si jej našel.“</p>

    <p class="MLP-text">„Ona ti něco říkala?“</p>

    <p class="MLP-text">„Ne, ale slyšel jsem, že ji svádíte.“</p>

    <p class="MLP-text">„Člověče, ty mluvíš jak kniha!“</p>

    <p class="MLP-text">„Ve které je psáno: Běda tomu, skrze něhož pohoršení přichází. Lépe jemu by bylo, aby zavěšen byl žernov osličí na jeho hrdlo a&nbsp;pohřížen byl do hlubokosti mořské…“</p>

    <p class="MLP-text">„Copak moře, to bych si teď zrovna dal říct. Bez toho šutru arciť. Ještě chceš učinit nějaké další, podobně významné prohlášení? Učiň tak krátce, začínáš mě totiž nudit.“</p>

    <p class="MLP-text">„Máte svou manželku. Proč si ještě žádáte mé sestry?“</p>

    <p class="MLP-text">„Já si jí nežádám. Dívka je žádostivá sama od sebe, z&nbsp;rozkroku. Znudila mě… a&nbsp;když mě něco nudí, pak to existuje méně, než kdyby to neexistovalo vůbec, antiexistuje to, což je pro mne odporná subforma minus-ničeho, v&nbsp;mém systému souřadnic nedozírně hluboko dole pod osou x. Leč přejděme od teoretických toastů k&nbsp;hutnější stravě praxe a&nbsp;z&nbsp;čiré lásky k&nbsp;bližnímu ti poskytnu zaručený tip: když pro mne Madda ještě existovala, lezla za mnou oknem z&nbsp;montér­cimry. Byla bosá&nbsp;– ten svůdce se jmenuje Borek Trojan&nbsp;– salve!“</p>

    <p class="MLP-text">Frank Secký přibouchl dveře a&nbsp;zhloubi bytu se ozval ženský hlas: „Kdo to byl?“ a&nbsp;Frankova odpověď: „Ale nic, od nás z&nbsp;fabriky… jeden idiot.“</p>

    <p class="MLP-text">V&nbsp;dusnu montérského pokoje spali čtyři montéři na kavalcích a&nbsp;na pátém, rozložen nad časopisem plzce podbízejícím řvavými barvami na drahém křídovém papíře bídnou nahotu, ležel Borek Trojan, sám bídně nahý.</p>

    <p class="MLP-text">„Tos už přečetl všecky krásné a&nbsp;moudré knihy, že ti zbývá ke čtení už jen toto…,“ řekl tiše Julda a&nbsp;štítivě ukázal na Borkův magazín Life.</p>

    <p class="MLP-text">„Já se podle toho učím anglicky,“ zamručel Borek a&nbsp;sklapl magazín, na jeho titulní stránce další nahá děvka sestupující po žebříku do moře. Kámen na její nevěstčí hrdlo&nbsp;–</p>

    <p class="MLP-text">„Což nepíše anglicky Shakespeare, Byron, Browning, Keats, Dickens, Chesterton, Greene…“</p>

    <p class="MLP-text">„No jo, ale tohle je právě ta mluvená angličtina, totiž američtina, kterou člověk potřebuje…,“ breptal ubohý hoch.</p>

    <p class="MLP-text">„Tohle potřebuje člověk, který chce umět anglicky anebo americky&nbsp;–“ a&nbsp;nový Juldův štítivý posunek k&nbsp;titulní stránce.</p>

    <p class="MLP-text">„Je to nejčtenější magazín světa. Miliony výtisků… přece tolik lidí nejsou sami blbci!“</p>

    <p class="MLP-text">„Četl jsem v&nbsp;novinách, že nejpřekládanější knihou světa je bible. Nebude ona ještě čtenější? A&nbsp;to už dva tisíce let?“</p>

    <p class="MLP-text">„Tak mi dej anglickou bibli a&nbsp;já se budu učit podle ní!“</p>

    <p class="MLP-text">„Kdo ti dal tohle?“</p>

    <p class="MLP-text">„Tohle? To jsem… získal sám.“</p>

    <p class="MLP-text">„A&nbsp;nemohl bys i&nbsp;tu bibli… získat sám? Nebo Shakespeara, Byrona, Browninga, Keatse, Chestertona, Greena…“</p>

    <p class="MLP-text">„Asi jo, ale je to stejně opium nás chudých jako ta tvoje bible.“</p>

    <p class="MLP-text">„Četls ji někdy?“</p>

    <p class="MLP-text">„Já? No nečetl, ale…“</p>

    <p class="MLP-text">„Ale víš, že je to opium…“</p>

    <p class="MLP-text">„To je přece obecně známo, vědecky vyvráceno a&nbsp;vůbec, člověk opium potřebuje. Používáním drog se lišíme od zvířat.“</p>

    <p class="MLP-text">„Proč sis tedy vybral právě tuto drogu?“ A&nbsp;další Juldův štítivý posunek ke skoro nahé ženě na boku bílé jachty.</p>

    <p class="MLP-text"><span>„Abych to viděl aspoň na obrázku, když jinak nemůžu, rozumíš? Z&nbsp;hladu&nbsp;– už to víš? Mám jedinej slušnej oblek a&nbsp;dvě bílý košile,</span> <span>jedna</span> <span>se mi už na límečku třepí&nbsp;– tady mám sto bílých a&nbsp;zelených a&nbsp;fialových a&nbsp;stříbrných smokinků a&nbsp;briliantový knoflíčky. Snídal jsem vodu z&nbsp;kohoutku, obědval česnekovej salám s&nbsp;fasovaným mlíkem a&nbsp;večeřet budu překrystalovanou technickou fruktózu s&nbsp;kradenou kedlubnou, k&nbsp;tomu od montérů ze slitování hlt teplýho piva&nbsp;– tady mám skleněné mísy s&nbsp;horami fantastického žrádla a&nbsp;zlatou láhev</span> <span class="MLP-znak-kurziva-11b">blanc de blanc</span> <span>ve stříbrným kbelíku s&nbsp;ledem, bydlím už druhý rok v&nbsp;téhle hnusné cimře s&nbsp;kdekým, kdo sem přirazí, patří mi sotva tenhle kavalec vycpanej senem&nbsp;– tady mám bílou ložnici, modrou koupelnu, červenou jídelnu, knihovnu v&nbsp;přírodním dřevu a&nbsp;bar s&nbsp;bílejma otočnejma sesličkama na zeleným koberci&nbsp;– a&nbsp;to všecko navíc na jachtě kotvící u&nbsp;Monte Carla… A&nbsp;hlavně pro vztek to čtu, co všechno mají jiní. A&nbsp;z&nbsp;víry, že něco z&nbsp;toho taky jednou utrhnu.“</span></p>

    <p class="MLP-text">„Jistě mnohé získáš, když o&nbsp;to tolik stojíš…,“ vzdychl Julda, „ale nepřeji ti, abys stál jen o&nbsp;toto.“</p>

    <p class="MLP-text">„Stojím o&nbsp;pořádný byt, slušné šaty, vidět moře… Později auto a… plachetnici… aspoň na Labi.“</p>

    <p class="MLP-text">„Toho všeho vkrátku dosáhneš… jak tě znám. Ale bojím se, synku můj, že už pak nikdy nebudeš tak šťasten jako nyní na kavalci vycpaném senem…“</p>

    <p class="MLP-text">„Já že jsem teď šťastnej? Proč bych měl bejt?“</p>

    <p class="MLP-text">„A&nbsp;proč bys měl být pak, s&nbsp;plachetnicí na Labi? Co když bude pršet? A&nbsp;co až řeka zamrzne?“</p>

    <p class="MLP-text">„Panečku jo, ten ale dovede jednoho rozebrat!“ vmísil se posměšně Valtr. Probuzen Borkovým hlasem stoupajícím až ke křiku shlížel nyní pobaveně přes svůj kulovitý ochmýřený břich. „Není von náhodou vod církve? Já seděl s&nbsp;jedním farářem, kterej zneužil holčičku. Jako pohlavně, aby to bylo úplně jasný.“</p>

    <p class="MLP-text">„Ale neseděl jste s&nbsp;těmi, kteří zavinili smrt tisíců holčiček, chlapců, mužů, žen a&nbsp;starců,“ řekl Julda tiše. „Těm se klaníte a&nbsp;povzbuzujete je tleskáním. Borku, cos udělal s&nbsp;Maddou?“</p>

    <p class="MLP-text">„S&nbsp;Maddou? Já?… Já nic. Vážně ne.“</p>

    <p class="MLP-text">„Říkal mi pan inženýr Secký&nbsp;–“</p>

    <p class="MLP-text">„Ten?! Ta svině&nbsp;– tak teda zrovna ten mi ji odvezl auťákem, to je ale gigantickej grázl… Ale teď ji obhospodařuje pan Roman Gráf. Tuhle jsem je zastihl ve sklepě, jak prováděli na koksu petting.“</p>

    <p class="MLP-text">„Co to je?“ ptal se Julda zděšeně.</p>

    <p class="MLP-text">„Až už jednou konečně dočtete bibli, přečtěte si Kinseyův Report.“</p>

    <p class="MLP-text">„Co to je?“</p>

    <p class="MLP-text">„Taky jedna velice překládaná a&nbsp;čtená kniha. Petting je… přesně to nevím, ale na beton vím, že tenhle magazín je proti tomu nedělní čtení pro zbožný kindrlátka.“</p>

    <p class="MLP-text">„S&nbsp;Románkem Gráfem…,“ šeptal Julda ohromeně, „vždyť je to ještě dítě… Není to dlouho, co jsem mu kupoval kuličky na hraní…“</p>

    <p class="MLP-text">A&nbsp;již znaveně do prvního patra a&nbsp;nové zvonění a&nbsp;čekání za dveřmi, za něž mě nikdy nevpouštějí k&nbsp;sobě.</p>

    <p class="MLP-text">„Náš Roman…,“ řekl doktor Evžen Gráf a&nbsp;neznělo to jako otázka, ani úlek v&nbsp;tom nebyl, ani mravní rozhorlení, pouze nekonečná únava a&nbsp;jestli vlídnost, tedy jen slovní a&nbsp;nadto posměvačná, „inu v&nbsp;šestnácti se už chlapci mění v&nbsp;muže…“</p>

    <p class="MLP-text">„To je vše, co na to můžete říct?“</p>

    <p class="MLP-text">„Nelíbí se mi to jako vám… ale my dva jsme proti tomu slabí… Když promluví krev…“</p>

    <p class="MLP-text">„Pak slovo musí vykřiknout!“</p>

    <p class="MLP-text">„To se stalo: vykřikla biologie, či spíše zařvala. Ó, ta má silný hlas!“</p>

    <p class="MLP-text">„Pane doktore, vy mě ohromujete… Tak vzdělaný člověk a&nbsp;zmůže se na pouhé pokrčení ramen… Jste přece jeho otec!“</p>

    <p class="MLP-text">„To je víc krev než slovo. A&nbsp;nechte mě už. A&nbsp;nechte i&nbsp;je… jsou mladí. Přemýšlejme už jen, jak jim pomoci.“</p>

    <p class="MLP-text">„Aby spolu hřešili ve sklepě na koksu?“</p>

    <p class="MLP-text">„Tam také? To mě udivuje, když přece u&nbsp;nás&nbsp;–“</p>

    <p class="MLP-text">„U&nbsp;vás v&nbsp;bytě? A&nbsp;možná i&nbsp;ve vašem rodičovském loži?!“</p>

    <p class="MLP-text">„Nedrásejte mě… to na mě už nepůsobí. Už sotva co… příliš slov mě už zradilo a&nbsp;příliš krve jsem vycedil cestou… A&nbsp;na disputaci je příliš horko dnes odpoledne. Chci spát. Ostatně, což není Madda o&nbsp;tři roky starší než můj hoch… a&nbsp;o&nbsp;tisíc let vitálnější… A&nbsp;což není ona v&nbsp;tomhle hlavní osobou? Tak už dost. Já se synem promluvím.“</p>

    <p class="MLP-text">„Jí vyčítejte, té tygřici&nbsp;– té se bojíte, co?“ šeptala nenávistně paní Zita Gráfová blednouc a&nbsp;se zářícíma očima, „to ona… utrhla si mého synáčka, on jen vzlyká a&nbsp;ona ho nerušeně požírá… Pak se dá do mě… Všecky nás sežere… Vás zakousne jen tak mimochodem, jestli ji budete otravovat.“</p>

    <p class="MLP-text">A&nbsp;Madda, protahujíc se před Juldou bezostyšně v&nbsp;triumfující nahotě svého mládí: „Jéžiši, ty dovedeš bejt ale votravnej!“</p>

    <p class="MLP-text">„Bez toho Ježíše by to nešlo?“ řekl Julda tiše.</p>

    <p class="MLP-text">„No a&nbsp;teď ke všemu mě budeš eště chytat za slovo jak fízl. No tak uznej&nbsp;– že ty seš děsně votravnej!“</p>

    <p class="MLP-text">Julda se vlekl horkým béžovým prachem ulice oprýskaných průčelí s&nbsp;osleplými okny, drátěných plotů a&nbsp;nekonečných zdí skladišť dál uličkami stále menších stavení a&nbsp;zahrádek zoufajících si na ubohé vysílené půdě až tam, kde země už odmítla cokoli skýtat a&nbsp;zatvrdila se do tuhosti kamene, stále dál směrem k&nbsp;jihu, znaven a&nbsp;vypotřebován jako ty dřevěné piliny, zprvu běloučké, pak zšedlé a&nbsp;nabobtnalé nečistotou, již musely pozřít, a&nbsp;toužící už jen po očistném plameni a&nbsp;věčném klidu, až na jižní konec města, kde se v&nbsp;tvrdé nahé biblické krajině zdvihají mrtvá pohoří násypek a&nbsp;hald a&nbsp;na kolena do žhavého pouštního prachu, Pane, odpusť jim, neboť nevědí, co činí, <span class="MLP-znak-kurziva-11b">obluzeni hříchem</span> <span class="MLP-znak-kurziva-11b">Ze zaslepených očí zášť</span> <span class="MLP-znak-kurziva-11b">V&nbsp;rukou kameny podané jim ďáblem</span> <span class="MLP-znak-kurziva-11b">Tenké ostré šípy satanského posměchu</span> <span class="MLP-znak-kurziva-11b">Kyje tělesného zuření v&nbsp;napřažených rukou</span> <span class="MLP-znak-kurziva-11b">Kameny a&nbsp;šípy vzlétly</span> <span class="MLP-znak-kurziva-11b">Rád nastavím svou hruď a&nbsp;zemřu místo vás</span> <span class="MLP-znak-kurziva-11b">Abych vás svým tělem vyrval vašim tělům</span> <span class="MLP-znak-kurziva-11b">A&nbsp;poslední za vámi vkročil do získané věčné říše blaženství</span></p>

    <p class="MLP-text">„Přišel jste krajně nevhod,“ ušklíbla se Dáša Zíbrtová, „za tři minuty odjíždím.“ Chvatně pobíhala svou prázdnou ordinací (pracovní doba právě skončila), máchajíc rukama s&nbsp;čerstvě nalakovanými nehty, líčíc si rty a&nbsp;znovu a&nbsp;znovu se přičesávajíc.</p>

    <p class="MLP-text">„Kam tak spěcháte?“</p>

    <p class="MLP-text">„Jedeme s&nbsp;Alexem do Teplic a&nbsp;pak… Dnes to bude veliký&nbsp;–“</p>

    <p class="MLP-text">„Dášo, nejezděte!“</p>

    <p class="MLP-text">„Vy jste se zbláznil! Těším se na to a&nbsp;šetřím už celý týden. Alexovi se pořád nechtělo… no, dneska platím já a&nbsp;on mi to vynahradí!&nbsp;–“</p>

    <p class="MLP-text">„Nesmíte jet.“</p>

    <p class="MLP-text">„No dovolte, ale&nbsp;–“</p>

    <p class="MLP-text">„Prosím vás… ve vašem vlastním zájmu. Protože vás mám rád.“</p>

    <p class="MLP-text">„Dost nevhodná chvíle na vyznání!“</p>

    <p class="MLP-text">„Tak jsem to nemyslel. Pojďme na starou faru… Děti se mě pořád po vás ptají. Potřebují vás&nbsp;–“</p>

    <p class="MLP-text">„Ale já taky potřebuju leccos. Alex&nbsp;–“ Dáša strhla sluchátko z&nbsp;vidlice. „Už jdu…,“ vydechla do mluvítka. „Už jdu,“ řekla Juldovi a&nbsp;dodala ironicky: „Děti ode mne pozdravujte. Mám silný dojem, že za devět měsíců jedno přibude.“</p>

    <p class="MLP-text">Julda ji pevně uchopil za ramena a&nbsp;zatřásl jí. „To nesmíte!“</p>

    <p class="MLP-text">„Pusťte mě&nbsp;– ale hned!“</p>

    <p class="MLP-text">„Ne. Protože vy teď netoužíte po mateřství, ale po hříchu. Já vás nepustím.“</p>

    <p class="MLP-text">„Pane Serafine! Naposledy vás žádám&nbsp;–“</p>

    <p class="MLP-text">„Copak jsi opravdu tak slepá? Ty opravdu věříš, že on tě miluje? Že si tě touží vzít za ženu? Copak nevidíš, že jsi ho omrzela, jakmile tě už jednou měl? A&nbsp;že teď už jen na tvé prosby tě ještě párkrát zhanobí?“</p>

    <p class="MLP-text">„Tohle nesmíte&nbsp;– Ne! To není pravda! Ne! Ne!“</p>

    <p class="MLP-text">„Sama to dobře víš. Proč se marně pokoušíš sama sebe obelhat? Podívej se na sebe do zrcadla&nbsp;– je tohle žena, po které muži touží pro krásu?“</p>

    <p class="MLP-text">„Au&nbsp;– to bylo surové…“</p>

    <p class="MLP-text">„Pohrdá tebou jako dobytčetem. Bere si tě jako sklenku vody, kdy se mu jen zamane&nbsp;– a&nbsp;dá si od tebe ještě zaplatit za ten výkon.“</p>

    <p class="MLP-text">„Vím, že jsem šeredná… Ale chci na to zapomenout&nbsp;– aspoň na chvíli&nbsp;– a&nbsp;Alex mi tu chvíli dá!“</p>

    <p class="MLP-text">„Chvíli rozkoše, sousto masa nabodnuté vidličkou pohrdání… Deset minut? Hodinu? Dvě? A&nbsp;pak dny a&nbsp;týdny pokoření, zoufalství a&nbsp;beznaděje. Dlouhé noci… a&nbsp;léta. Týden čekalas, než tě k&nbsp;sobě podruhé připustil. Kolik týdnů budeš čekat na třetí připuštění?“</p>

    <p class="MLP-text">„Horší než všecko je osamění…“</p>

    <p class="MLP-text">Telefon zadrnčel. Dáša po něm natáhla ruku a&nbsp;nechala ji klesnout. Julda ji něžně odvedl k&nbsp;vyšetřovacímu lůžku a&nbsp;posadil na jeho chladný bílý potah.</p>

    <p class="MLP-text">Telefon drnčel do dusné ordinace. Potřetí. Počtvrté.</p>

    <p class="MLP-text">Dáša se zimomřivě chvěla, náhle se pokusila skočit k&nbsp;telefonu, ale Julda ji silou zadržel.</p>

    <p class="MLP-text">Telefon drnčel popáté, pošesté, posedmé, poosmé krátce a&nbsp;ticho.</p>

    <p class="MLP-text">„A&nbsp;teď…,“ řekla trpce. „Co mám teď.“</p>

    <p class="MLP-text">„Čistotu.“</p>

    <p class="MLP-text">„Co s&nbsp;ní? Nač mi bude?“</p>

    <p class="MLP-text">„Naplní tvé dny světlem. Dny a&nbsp;týdny… a&nbsp;léta. Je v&nbsp;ní síla. Je v&nbsp;ní naděje. Je v&nbsp;ní věčná milost a&nbsp;radost pokorných.“</p>

    <p class="MLP-text">Dáša položila hlavu Juldovi do klína a&nbsp;ramena se jí roztřásla štkaním. „Aspoň ty mě neopouštěj&nbsp;–“</p>

    <p class="MLP-text">„Neopustím tě,“ šeptal Julda a&nbsp;hladil ji po řidnoucích vlasech a&nbsp;chvějící se zpocené šíji, „neboj se. Ničeho se nemusíš bát. Jsi mladá a&nbsp;schopná, dostalo se ti krásného vzdělání a&nbsp;je tolik věcí, které můžeš vykonat. Ty to umíš a&nbsp;umíš mít z&nbsp;toho radost, tu radost, pro niž neplatí předěly dne a&nbsp;noci a&nbsp;let, tu velkou radost, která nestárne, neochabuje a&nbsp;nikdy nekončí. Musíš věřit&nbsp;– i&nbsp;v&nbsp;sebe samou.“</p>

    <p class="MLP-text">Za matovým sklem okna vyrostla černá silueta. „Dášo… jsi tam?“ zazněl zvenčí Alexův hlas… <span class="MLP-znak-kurziva-11b">hledaje, koho by pozřel.</span></p>

    <p class="MLP-text">Dáša zasténala a&nbsp;svezla se z&nbsp;lůžka na zem, vklínila se mezi Juldovy nohy a&nbsp;oběma rukama si je tiskla k&nbsp;hlavě. „Zmáčkni mě a&nbsp;rozdrť… Ať ho aspoň neslyším&nbsp;–“</p>

    <p class="MLP-text">Na okenní sklo silné zaťukání. Znovu a&nbsp;silnější. Potřetí ještě silnější.</p>

    <p class="MLP-text">Klečící Dáša se rozechvěla, roztřásla a&nbsp;rozezmítala, rvala svírající ji Juldovy nohy k&nbsp;sobě a&nbsp;hned zas od sebe, dřela se o&nbsp;něj tvářemi a&nbsp;vrážela do něho, skučela, strhávala Juldu k&nbsp;sobě a&nbsp;pokoušela se ho povalit, svíjela se, znovu vyrážela a&nbsp;sklesala, Julda ji pevně držel a&nbsp;volnou rukou jí konejšivě přejížděl po šíji zbrocené potem. Ťukání na okno se vystupňovalo do drnčení okenních skel.</p>

    <p class="MLP-text">Pak chvíli klid, kroky, zvuk startování vozu a&nbsp;klakson prořízl ticho&nbsp;– Alex troubil, ale dosud neodjížděl&nbsp;– a&nbsp;Dáša se zakousla do Juldovy nohy jak z&nbsp;hrůzy, aby nezačala řvát. Pak vůz odjel.</p>

    <p class="MLP-text">Julda pozorně vlhčil namočeným tamponem spánky Dáše ležící bez hnutí na zádech. „Vodou ne…,“ zašeptala, „líh&nbsp;–“</p>

    <p class="MLP-text">„Voda stačí,“ usmál se.</p>

    <p class="MLP-text">„A&nbsp;teď,“ řekla, když se vzpamatovala a&nbsp;vstala, „si píchnu nějakou drobnost na uklidnění.“</p>

    <p class="MLP-text">„Nedělejte to. Lépe než já víte proč.“</p>

    <p class="MLP-text">„Tak aspoň tabletku… taky nesmím? Aspoň půlčičku tabletičky… aspoň Hysteps&nbsp;– ale ten přece předepisuji i&nbsp;dětem… Tak co vlastně vůbec smím?“</p>

    <p class="MLP-text">„Napijte se vody. Máte rozpraskané rty.“</p>

    <p class="MLP-text">„A&nbsp;rozkousané… To bylo peklo&nbsp;–“</p>

    <p class="MLP-text">„Vyšla jste z&nbsp;něj. Ex orco&nbsp;–“</p>

    <p class="MLP-text">„Z&nbsp;pekla… Ale kam?“</p>

    <p class="MLP-text">„Na světlo, paní doktorko.“</p>

    <p class="MLP-text">„Na světlo… Půjdeme? Ráda bych, abyste mě doprovodil domů. Tady… je to příliš svůdné. Ta toxikologie za sklem.“</p>

    <p class="MLP-text">A&nbsp;Julda doprovodil promovanou lékařku Dášu Zíbrtovou až k&nbsp;jejímu domu, cestou nepadlo už ani slovo.</p>

    <p class="MLP-text">„Potřebujete mě ještě?“ zeptal se u&nbsp;vchodu.</p>

    <p class="MLP-text">„Ne. Chci teď být sama. Budu spát… v&nbsp;tomhle týdnu poprvé bez barbiturátu. Už je mi zas dobře. Moc dobře…“</p>

    <p class="MLP-text">„Sbohem, Dášo.“</p>

    <p class="MLP-text">„A&nbsp;na shledanou. Nepodáte mi ani ruku&nbsp;–“ Dáša se sklonila k&nbsp;Juldově ruce a&nbsp;políbila ji.</p>

    <p class="MLP-text">A&nbsp;Julda kráčel dlouhými oklikami domů, stále většími okruhy, jako by se nemohl nabažit té cesty béžovým prachem, a&nbsp;k&nbsp;údivu chodců si tichounce zpíval.</p>

    <p class="MLP-text">Před domem čp.&nbsp;2000 pohlédl bázlivě k&nbsp;Teovu oknu, sklo přetřeno vápnem oblačně bělavé barvy a&nbsp;dovnitř nevidět, Teo však tím oknem vidí a&nbsp;Julda se pro sebe šťastně pousmál. Ze stínu chodby naň vyrazil mladík s&nbsp;tváří zkřivenou záštím: „Tak vám pěkně děkuju, pane Serafin!“</p>

    <p class="MLP-text">„Ale Románku… synku můj…“</p>

    <p class="MLP-text">„Nejsem pro vás už žádnej Románek a&nbsp;vy nejste můj fotr, vy… vy… ty fízle posranej!“</p>

    <p class="MLP-text">„Ale Romane, já přece,“ ale Roman Gráf už ho neposlouchal.</p>

    <p class="MLP-text--0-12">Julda povzdychl a&nbsp;těžce vystoupil do druhého patra, v&nbsp;pokoji si klekl k&nbsp;oknu a&nbsp;dlouze se pomodlil, pak svlékl svou plátěnou kajdu, z&nbsp;holého těla si odvázal zčernalý už uzlovitý provaz, zmrskal se jím po ramenou, zádech a&nbsp;prsou, znovu se provazem opásal, oblékl kajdu, chtěl se napít, leč voda netekla a&nbsp;tak po delší modlitbě ulehl, pokřižoval se a&nbsp;ihned usnul s&nbsp;mírným úsměvem na pootevřených rtech.</p>

    <p class="MLP-dopis-bez1radku-ii">V&nbsp;PŘEDMĚSTÍ SYDNEY v&nbsp;Austrálii se staví kostel, kam jako první na světě mohou věřící jezdit ke zpovědi autem a&nbsp;ani z&nbsp;něj nemusí vystoupit. Věřící zajede až ke zpovědnici, stiskne příslušné tlačítko, a&nbsp;když se objeví kněz, zajede dovnitř, vyzpovídá se, pomodlí a&nbsp;zase pokračuje v&nbsp;cestě.</p>

    <p class="MLP-dopis-bez1radku">BRITSKÁ BIBLICKÁ SPOLEČNOST se rozhodla shromáždit pro případ světové katastrofy bible ve všech jazycích a&nbsp;uložit je v&nbsp;pěti bezpečných úkrytech na různých místech zeměkoule v&nbsp;Londýně, New Yorku, Canbeře, Kapském Městě a&nbsp;ve Stuttgartu.</p>

    <p class="MLP-uroven3-nadpis" id="toc_marker-3-2-2"><span class="MLP-znak-kurziva-11b char-style-override-4">Co je modré</span></p>

    <p class="MLP-text-bez1radku--I"><span class="MLP-znak-kurziva-11b">ž</span><span class="MLP-znak-kurziva-11b">ena, duch, slovo, obležení, věk, sytost, park, pobřeží, přístav, postkoitální zklidnění, onanie, masochismus, jezero, velehora, stabilizátor, západ a&nbsp;sever, moudrost, odpoledne, led, stav klidu (buňky biologické nebo elektronické), kultura, bezvětří, demokracie, zmrzlina, pes, palác, benzinová pumpa, mír, podtlak, cukr, umění, dálkově řízený elektronický protiraketový systém, peníze na kontě, podzim a&nbsp;zima, hřeben, svoboda, zahradní květiny, rozumové přesvědčování, kolonista, podrobení se, rokoko, únava, sediment, Mozart, ratio, znalost, moudrost, láska, běloba, anekdota, klid, erotika, lhostejnost, literatura, konec</span></p>

    <p class="MLP-text-bez1radku--12-0">Já už nejsem sám! A&nbsp;psychickej mumraj a&nbsp;všech mejch devětadevadesát mindráků se už nekoná! Už se skoro vůbec nepotřebuji! koupat! Už žádnej neurotik a&nbsp;psychopat! Fotříkův známej psychiatr, kterej v&nbsp;jednom kuse mele o&nbsp;komunikaci&nbsp;– jen za tu mou vzal pět stovek&nbsp;– je docela pitomej moula! Všecka ta magie kolem komunikace je blbost, prostě cesta a&nbsp;spojení a&nbsp;řeč prostě jsou! Jako je silnice, řeka, vzduch! Já že bral éter? To musel bejt někdo úplně jinej! A&nbsp;Van de Velde je vůl! Láska je něco úplně jinýho&nbsp;– kdo říká, že já jsem v&nbsp;erotický sféře outsider, ten je vyšmatanej a&nbsp;blbej, jak daleko vidí! A&nbsp;ještě kus za roh! A&nbsp;je vůl!</p>

    <p class="MLP-text">S&nbsp;boxerskými rukavicemi na otlučených rukou a&nbsp;se zrůžovělou tváří poskakoval Roman Gráf před matrací, kterou si opřel o&nbsp;zeď a&nbsp;zasazoval do ní ránu za ranou. Už to jde teda o&nbsp;moc líp, fakticky, ještě tak před tejdnem jsem byl po pěti minutách týdle fyskultury docela groggy s&nbsp;dýcháním, ale teď dejchám jak kůň a&nbsp;to už do toho řežu jedenáctou minutu! A&nbsp;do matrace ze své chlapecké postýlky další ránu za ranou, z&nbsp;nichž některá by omráčila i&nbsp;králíka (pověšeného za nohy těsně u&nbsp;kamenné zdi).</p>

    <p class="MLP-text">A&nbsp;to všecko ona. Madda… moje squaw. Páni inžinýři, já mám holku! A&nbsp;jakou! Kdybyste ji viděli bez šatů, ale třeba jen jedno její rameno anebo docela jen loket nebo koleno&nbsp;– ona má vážně nádherný kolena&nbsp;– ale třeba úplně jenom třeba malíček od nohy anebo docela jen nehýtek na něm… Já ji miluju šíleně, a&nbsp;to je fakt.</p>

    <p class="MLP-text">Ale tady vůbec nekráčí jen o&nbsp;tělo&nbsp;– Madda je teda fakticky šíleně nádherná&nbsp;– tady kráčí absolutně vo všecko, jestli to můžete chňápnout. Ale asi nemůžete. Ona je úžasná, víte. Ona umí bejt tak šťastná… Když jsem ji zavezl do Karlových Varů, byla jak docela malá holka, hladila kovový sloupky Sadový kolonády, strkala tvář do pramene, což se samozřejmě nesmí, a&nbsp;když pak na trávníku uviděla labuť, chytila ji za křídlo a&nbsp;dala jí pusu na zobák…</p>

    <p class="MLP-text">A&nbsp;pak šla se mnou i&nbsp;na plovárnu. Napřed nechtěla, ani trochu. A&nbsp;když Madda něco nechce&nbsp;– anebo zas chce&nbsp;– tak to už něco platí. Ale já se jako vzmužil a&nbsp;tak a&nbsp;škemral nejmíň tejden, minimálně tři hodiny denně a&nbsp;placama taky v&nbsp;jednom kuse&nbsp;– já tím byl přímo <span class="MLP-znak-kurziva-11b">posedlej,</span> abych šel s&nbsp;Maddou na plovárnu. Do toho davu a&nbsp;před tvář klasy, už žádnej kretén, ale prostě muskej se svojí ženskou a&nbsp;víc než to&nbsp;– prostě bejt jako kdokoliv jinej, kdo tam <span class="MLP-znak-kurziva-11b">patří,</span> aby mě <span class="MLP-znak-kurziva-11b">registrovali…</span> to byl poslední mindrák z&nbsp;těch mejch devětadevadesáti, a&nbsp;houževnatej jak klíště nebo spíš rakovina.</p>

    <p class="MLP-text">Madda samozřejmě nechtěla, protože kravina to tedy je, ale já ji uškemral, slíbil, že se tam jen tak profláknem a&nbsp;pak půjdem na šampus do baru Svět (Madda pije jedině originál francouzskej za sto čtyřicet ká a&nbsp;ty dvě fláděry udělala skoro sama, ona je prostě fantastická) a&nbsp;to jsem ji na plovárnu ještě musel zavézt naším fárem, tramvají nechtěla. Řidičák samozřejmě nemám.</p>

    <p class="MLP-text">A&nbsp;tak jsme tam kráčeli jak králi, Madda napřed a&nbsp;já hned za ní, aby všichni registrovali, že patříme k&nbsp;sobě, a&nbsp;abych viděl ty pohledy těch lidí&nbsp;– ještě jsem vám neřekl, že Madda vypadá jak bohyně? No tak teda zrovna tak!&nbsp;– jak králi jsme se nesli tím davem a&nbsp;přitom docela normálně, registrace obrovská&nbsp;– už jsem vám říkal, že je jako bohyně?&nbsp;– skrznaskrz celou plovárnou až na konec k&nbsp;drátěnýmu plotu Jachtklubu, kde samozřejmě půl naší desáté B na hromadě pod okopaným a&nbsp;pochcaným akátkem.</p>

    <p class="MLP-text"><span>Klasa dělala jakoby nic! Jsou ubohý, prostě ubohý: když kdekdo věděl, že holku</span> <span class="MLP-znak-kurziva-11b">nemám,</span> <span>tak se všichni ptali, jestli už mám holku, když</span> <span class="MLP-znak-kurziva-11b">vidí, že ji mám,</span> <span>tak prostě jakoby nic. Ale mě už to teďka nedrásá. Už jsem nad tím. A&nbsp;tak jsem si odvezl svou holku fárem do kavárny a&nbsp;baru Svět na náměstí a&nbsp;bylo to veliký, udělali jsme dvě fláděry francouzskýho šampusu a&nbsp;ještě spousty ginfizzů u&nbsp;pultu (Madda miluje hodně ledovej ginfizz), trsali jak ďábli a&nbsp;Madda objednávala songy pro celej bar, ona přesně ví, co chce (Madda miluje tichoučkou muziku, hodně cool a&nbsp;hodně slow) a&nbsp;vždycky to dostane. No zhulákal jsem se&nbsp;– praskl na to zbytek prachů na Jugoslávii, ale já bych tam stejně nejel, když Madda nemůže&nbsp;– že mě Madda musela dotasit domů taxíkem&nbsp;– ona je úžasná&nbsp;– a&nbsp;pro fáro musela jet ráno máma tramvají.</span></p>

    <p class="MLP-text">Druhej den mi pak bylo značně blbě… Vůbec jsem poslední dobou takovej jako malátnej a&nbsp;tak… a&nbsp;to jím jak zjednanej, jak jsem v&nbsp;životě nejed. Takovej jako pořád unavenej… asi z&nbsp;toho boxu, když na sportování nejsem normálně zvyklej… tuhle jsem usnul hned po snídani a&nbsp;spal jak zaříznutej do oběda.</p>

    <p class="MLP-text">Protože Madda byla pryč. Když jsem s&nbsp;Maddou, je to nádherně jiný, musí to bejt jiný, protože ona je božsky fit ve dne v&nbsp;noci v&nbsp;jednom kuse. Jako by ona byla mladší než já minimálně vo tisíc let. Madda je úžasná. Van de Velde má pravdu v&nbsp;tom, že láska je vlastně krvák. Člověk musí bejt statečnej… A&nbsp;šťastnej, že smí dávat. Takže pak i&nbsp;nejkruťáčtější je vlastně něžný jako takový to zastřený smutný blues. A&nbsp;zrovna tak vznešený a&nbsp;krásný.</p>

    <p class="MLP-text">Chlapi mi ji vzali rovnou z&nbsp;ulice a&nbsp;vtáhli si ji do okna… já přišel k&nbsp;sobě až děsným randálem od nich zdola a&nbsp;máma mi dávala obklady na rozbitej ksicht, naše podlaha našeho bytu nám burácela přímo pod nohama jako zemětřesení, CO TAM S&nbsp;NÍ DĚLAJÍ&nbsp;– <span class="MLP-znak-kurziva-11b">Tisíc červenejch ďáblů křepčí kolem mý lásky v&nbsp;šíleným biggest beatu never heard before</span> <span class="MLP-znak-kurziva-11b">Třou se o&nbsp;sebe a&nbsp;ječí a&nbsp;ŘVOU</span> <span class="MLP-znak-kurziva-11b">Střídají se na ní na jediné</span> <span class="MLP-znak-kurziva-11b">Je jich milion</span> <span class="MLP-znak-kurziva-11b">Jsou jich miliardy</span> <span class="MLP-znak-kurziva-11b">Miliardy šílených termitů</span> <span class="MLP-znak-kurziva-11b">Všekazů a&nbsp;všechnožroutů</span> <span class="MLP-znak-kurziva-11b">Zahryzávají se do základů domu</span> <span class="MLP-znak-kurziva-11b">Každej uhryzne jen malej kousek</span> <span class="MLP-znak-kurziva-11b">Ale jsou jich miliardy a&nbsp;pořád víc</span> <span class="MLP-znak-kurziva-11b">Jsou děsně plodní a&nbsp;příšerně se množejí</span> <span class="MLP-znak-kurziva-11b">Hryžou ve dne v&nbsp;noci</span> <span class="MLP-znak-kurziva-11b">Dům se řítí</span> <span class="MLP-znak-kurziva-11b">Madda přitom klidně kouše syrový maso</span> <span class="MLP-znak-kurziva-11b">Ona přežije všecko</span> <span class="MLP-znak-kurziva-11b">Já umřu</span> <span class="MLP-znak-kurziva-11b">Protože už chci</span> <span class="MLP-znak-kurziva-11b">Jen poslední přání k&nbsp;smrti odsouzenýho: abych směl umřít pro ni</span> <span class="MLP-znak-kurziva-11b">Abych ji naposledy svou bolestí potěšil</span></p>

    <p class="MLP-text">„Románku… Synáčku můj…,“ plakala máma a&nbsp;stírala mi krev, musel jsem ji utěšovat, nakonec se mi to skoro podařilo a&nbsp;bylo nám pak s&nbsp;mámou fajn jako už děsně dlouho ne, jako když jsem byl ještě malej harant, máma se nakonec skoro rozveselila a&nbsp;přinesla mi k&nbsp;posteli fláděru Rondy, toho kubánskýho bílýho rumu a&nbsp;nalila mi plnou sklenku! Páni, to si dám teda líbit! „Teď už jsi muž, Romane.“ To mi máma řekla!</p>

    <p class="MLP-text">Randál z&nbsp;montércimry zeslábl, ale neustával, tak jsme si pustili magnet a&nbsp;začali trsat! Vždycky se člověk baví nejvolněji, když má už všecko prošvihnutý. Máma tančí senza a&nbsp;třeba beaty, který neuměla, se naučila fantasticky rychle a&nbsp;pak chtěla už jen beat. Má na něj šílenej talent. Fotřík na nás posměšně mrkal, ale líbilo se mu to a&nbsp;vzal si na to dokonce obrovskej doutník, což dělá jen při úplně slavnostních příležitostech, originál kubánskýho Upmana v&nbsp;hliníkovým pouzdře, kterej se zapaluje tím přiloženým svitkem palmový kůry, „…&nbsp;nebo stodolarovkou,“ vtipkoval fotřík, taky upíjel a&nbsp;ťukal si se mnou jak s&nbsp;chlapem. Hotovej havanskej karneval jak na počest Fidela Castra! Randál v&nbsp;přízemí i&nbsp;v&nbsp;prvním patře.</p>

    <p class="MLP-text">Madda přišla z&nbsp;montércimry pozdě večer, osprchovala se a&nbsp;přišla ke stolu absolutně O. K., jakoby se celý odpoledne někde slunila, jen tu a&nbsp;tam nějakej škrábanec, ale báječně svěží pleť&nbsp;– ona byla docela <span class="MLP-znak-kurziva-11b">veselá…</span> A&nbsp;jestli normálně jí za tři, večeřela tentokrát dvojnásob co normálně.</p>

    <p class="MLP-text">Nikdy bych si netroufl optat se jí, co všecko se tam dole dělo, Madda to prostě <span class="MLP-znak-kurziva-11b">pominula…</span> Ale přece od toho dne&nbsp;– nebo se mi to jen zdá?&nbsp;– má cosi divokýho v&nbsp;očích, i&nbsp;při milování, právě při něm… Pak je netrpělivá, podrážděná, zlá… a&nbsp;krutá.</p>

    <p class="MLP-text">A&nbsp;nespravedlivá. „Ty tvoje lidi… ty modrý kreténi!“ řekla pohrdavě, když jsem jí vysvětloval, že fotřík fakticky nemůže dát nám dvěma svůj direktorskej auťák na vejlet do Prahy (naše fáro jsem s&nbsp;Maddou těžce potloukl při zpáteční cestě z&nbsp;toho našeho nejlepšího a&nbsp;taky posledního vejletu do Karlových Varů), „Alex si s&nbsp;tím tvým posraným direktorským auťákem jezdí, kdy se mu zachce!“</p>

    <p class="MLP-text">„Fotřík nemůže moc věcí, který Alex může klidně…“</p>

    <p class="MLP-text">„Dyť říkám, že jste kreténi. Máš aspoň nějaký love?“</p>

    <p class="MLP-text">S&nbsp;prachama začaly svízele. Normálně mi fotřík dává stovku kapesnýho na měsíc a&nbsp;samozřejmě, když potřebuju, tak kolik potřebuju a&nbsp;máma mi občas strčí stovku jen tak. Nikdy jsem to ani všecko neutratil a&nbsp;prachy pro mě nebyly žádnej problém, já je skoro <span class="MLP-znak-kurziva-11b">nevnímal.</span></p>

    <p class="MLP-text">Ale s&nbsp;Maddou by se dal utratit měsíčně asi milion… ona má bezpečnej čuch a&nbsp;jede zásadně po nejdražším, ale kdyby jen to, ale ona pokaždý musí platit muzikantům, v&nbsp;baru zásadně jen stovkou a&nbsp;nechce zpátky drobný, ona dokonce taxikářovi dala stovku a&nbsp;nechtěla nic zpět, ačkoliv to z&nbsp;města k&nbsp;nám stojí dvanáct korun. V&nbsp;Paříži mě fotřík učil dávat spropitný, zásadně jen deset procent, míň je trapas a&nbsp;víc zas vypadá, že si tím léčíte mindrák&nbsp;– když se mi Madda přiznala, že až se mnou jela v&nbsp;životě poprvé taxíkem, napadlo mi hned, jestli si třeba i&nbsp;ona tímhle furiantstvím něco neléčí, a&nbsp;byl jsem tím <span class="MLP-znak-kurziva-11b">dojatej,</span> chápete, já si léčím komplex s&nbsp;ní v&nbsp;davu na plovárně a&nbsp;ona zas se mnou v&nbsp;taxíku a&nbsp;prvotřídních lokálech a&nbsp;tím jsme jeden pro druhýho <span class="MLP-znak-kurziva-11b">nezbytní&nbsp;–</span> ale jak ji poznávám hloub, už vím, že Madda je mindráku prostě neschopná, ona je přímo <span class="MLP-znak-kurziva-11b">nesmyslně</span> zdravá&nbsp;– a&nbsp;tohle pohazování mejma stovkama je její rauš, její vrcholnej rauš se jmenuje <span class="MLP-znak-kurziva-11b">drancování.</span></p>

    <p class="MLP-text">„Tak řekni starejm, ať ti dají říká mi v&nbsp;jednom kuse a&nbsp;nemůže pochopit, že nemáme na stovky důl, má úplně fantastický mínění, že máme nejmíň dvacet tisíc měsíčně, ale fotřík s&nbsp;mámou dohromady mají šest.“</p>

    <p class="MLP-text"><span>A&nbsp;tak Madda vymyslela, že prodáme nějakej náš porcelán a&nbsp;začali jsme s&nbsp;dezertní soupravou po malostranským dědečkovi Šlechtovi, kterou stejně nikdy nepoužíváme. Stupidní starodávný střepy, ale ten motiv hroznů na nich byl teda krásnej… V&nbsp;Tuzexu mi za čtrnáctikusovou soupravu nabídla pitomá frajle padesát bonů, za takovej porcelán&nbsp;– má cenu</span> <span class="MLP-znak-kurziva-11b">nejmíň</span> <span>sto dolarů a&nbsp;asi víc, podle toho, co jsem viděl v&nbsp;různejch starožitnictvích… Ale Madda mi pak děsně vynadala, odtáhla soupravu někam sama a&nbsp;už se pak o&nbsp;ní nezmínila.</span></p>

    <p class="MLP-text">Máma to poznala, ale nic mi nevyčítala, což bylo daleko horší, než kdyby mi za to rozbila hubu. „To bylo z&nbsp;mýho věna…,“ řekla jenom, „a já ty něžný hrozny na tom měla ráda…“ Oba jsme pak brečeli… ale už žádný trsání pak při magnetu, už žádnej havanskej karneval… Už nikdy. Já ten mámin pohled nikdy nezapomenu, jako by mi jen očima chtěla říct, že se na nás něco valí, já jí rozuměl&nbsp;– tomu jejímu pohledu, kterej byl nesmírně smutnej a&nbsp;z&nbsp;toho smutku už zas skoro divokej. Madda pak už prodávala věci sama, damaškový ubrousky, Uhlandovy básně na nehořlavým papíru ve zlacené kůži, fotříkovy antický mince a&nbsp;zlatej lorňon po babičce z&nbsp;Havelský ulice… ale ten neprodala, schovala si ho mezi svý prádlo, odkud jí jednou vypadl, když jsme se po milování oblíkali. Dělal jsem, že to nevidím.</p>

    <p class="MLP-text">Jak mám Maddu pořád víc rád, některý věci prostě nechápu. Třeba s&nbsp;těma montérama, co jí udělali tu hroznou věc, se docela klidně baví a&nbsp;chechtá se s&nbsp;nima… Vůbec si všichni tihle lidi rozumějí líp než naši lidi mezi sebou, jsou na sebe třeba děsně suroví&nbsp;– však naši o&nbsp;nic míň, jenže přitom zachovávají ten stupidní bonton&nbsp;– ale oni přitom jaksi podivně drží spolu. Maddini lidi mají opačnou barvu než my, jsou červení a&nbsp;já je nenávidím. Protože bych se mezi ně chtěl dostat a&nbsp;už se nikdy nedostanu.</p>

    <p class="MLP-text">Maddě zas stačí k&nbsp;nenávisti, když je třeba někdo jenom úředník. Natož inteligent&nbsp;– ale ona má s&nbsp;nima fakticky mizerný zkušenosti.</p>

    <p class="MLP-text">„Tohle je největší svině v&nbsp;Ústí,“ řekla mi, když jsme jednou na náměstí viděli Franka Seckýho, fotříkova náměstka.</p>

    <p class="MLP-text">„Říkáš, že zabít je ho málo…“</p>

    <p class="MLP-text">„Moc málo&nbsp;– A&nbsp;hele, jdi za ním a&nbsp;řekni mu, co jsem o&nbsp;něm zrovna říkala&nbsp;–“</p>

    <p class="MLP-text">„Myslíš, že ho to dojme? To on dávno ví a&nbsp;je na to pyšnej.“</p>

    <p class="MLP-text">„Moje parta mu chtěla vypálit kvartýr… musela jsem je umluvit, aby toho nechali. To ty bys nedokázal, co?“</p>

    <p class="MLP-text">„Zabít ho nebo mu říct, cos o&nbsp;něm zrovna říkala?“</p>

    <p class="MLP-text">„Ty bys chtěl někoho zabít… ty jehně…,“ Madda vyprskla smíchy. V&nbsp;tu chvíli jsem ji nenáviděl. Za láskou číhá vždy zášť… Rozběhl jsem se za Frankem Seckým, zrovna sedal do vozu.</p>

    <p class="MLP-text">„Jste největší svině na světě&nbsp;–“ vpálil jsem mu přímo do ksichtu.</p>

    <p class="MLP-text">„Ale jdi…,“ Frank se rychle rozhlédl kolem sebe, „…&nbsp;to mi vzkazuje pan otec?“</p>

    <p class="MLP-text">„Madda Serafinová. A&nbsp;já.“</p>

    <p class="MLP-text">„Můj velice mladý příteli,“ říkal Frank Secký tiše, „mě nemůže urazit absolutně nikdo, docela nejméně pak slečna Madda Serafinová…“</p>

    <p class="MLP-text">Stál jsem nad ním a&nbsp;vtom se mi zatočila hlava z&nbsp;náhlý příšerný jistoty, že bych ho fakticky <span class="MLP-znak-kurziva-11b">byl schopnej</span> zabít. Kdyby Madda opravdu chtěla&nbsp;–</p>

    <p class="MLP-text--0-12">Vůbec jsem už neslyšel, co mi Frank říká, ani jsem si nevšiml, kdy odjel, kdy Madda ke mně přišla, jen jsem pak pocítil její prsty ve své dlani a&nbsp;pevně ji stiskl, <span class="MLP-znak-kurziva-11b">smět pro Tebe vykrvácet</span>&nbsp;– obléklas mi na to boxerské rukavice. Dýku si už chlap vezme do ruky sám.</p>

    <p class="MLP-dopis-bez1radku">ZCELA ZVLÁŠTNÍ TRANSPLANTACI provedli španělští lékaři (nebo snad zvěrolékaři) již před delší dobou. Mladému býku, který se narodil bez ocasu, transplantovali ocas z&nbsp;vola, aby nic nestálo v&nbsp;cestě zápasnické kariéře zvířete. Transplantace se podařila a&nbsp;byla oficiálně zjištěna až poté, kdy býk zahynul v&nbsp;aréně.</p>

    <p class="MLP-text-bez1radku--12-0">Mám svýho krásnýho čistýho kluka s&nbsp;tělem jak chrt a&nbsp;s&nbsp;jemnýma bílýma rukama kněze, usínáme spolu a&nbsp;držíme se za ruce, sedíme spolu na terase nad ledovým ginfizzem a&nbsp;posloucháme spolu cool a&nbsp;slow muziku, vodíme se za ruce skrz pavilony ze skla a&nbsp;modrýho kovu, kde pršejí nahoru věčný prameny vody, která uzdravuje&nbsp;– Madda uchváceně vydechla a&nbsp;vyběhla ze Sadové kolonády k&nbsp;jezírku, na trávníku dohonila labuť a&nbsp;chytila ji za křídlo.</p>

    <p class="MLP-text">„Ty seš mý modrý blues…,“ šeptala Romanovi, když večer vyjížděli z&nbsp;Karlových Var (pod hladinou umělého jezírka se rozsvítily barevné reflektory), držela ho kolem ramen, nakláněla se k&nbsp;němu a&nbsp;líbala mu blanku za uchem, Roman opětoval Maddiny polibky a&nbsp;před Teplicemi nezvládl zatáčku, ale to nic, dyž sou love, je všecko snadný a&nbsp;dojeli jsme domů taxíkem, páni, já dycky myslela, že taxíky jezdějí jen po městě, ale voni jezdějí i&nbsp;meziměstsky&nbsp;–</p>

    <p class="MLP-text"><span>A&nbsp;z&nbsp;auta přímo do vany a&nbsp;z&nbsp;vany přímo k&nbsp;prostřenýmu stolu a&nbsp;od stolu se jen svalit do pérovaný postýlky a&nbsp;už nesměle škrábe na dveře můj sladkej něžnej carevič. A&nbsp;ráno snídaně jak jinde mají nedělní voběd a&nbsp;od stolu přímo do vany, celou koupelnu pro sebe, celej pokoj pro sebe, celej třípokojovej kvartýr jen pro sebe, v&nbsp;jednom pokoji trpělivě čeká můj bílej koloušek, až na něho dostanu chuť, na jeho trpělivý milování, dal by se rozkrájet, jen aby mi udělal potěšení a&nbsp;dobře po těle, počká hodinu a&nbsp;vydrží pět minut a&nbsp;hned zas</span> <span>plovárna,</span> <span>cukrárna, kavárna a&nbsp;večer taxíkem do baru, ledovej šampus aus Paris a&nbsp;zástup ledovejch fizzů. A&nbsp;do vany a&nbsp;k&nbsp;prostřenému stolu&nbsp;–</span></p>

    <p class="MLP-text">Madda stála v&nbsp;koupelně před zrcadlem, usilovně třásla hlavou a&nbsp;prsty si rozvírala oční víčka, jako když jsme velice opilí a&nbsp;snažíme se zahlédnout aspoň něco pevného za tím pitomým vířením a&nbsp;mihotáním&nbsp;– holka, já se už nevidím! To nic, holka, to chce jen maličkej drink&nbsp;– a&nbsp;Madda malátně sáhla do skleněné poličky, jakási flaštička slítla do umyvadla a&nbsp;jakousi držím v&nbsp;dlani, co je to: <span class="MLP-znak-kurziva-11b">Renaissance,</span> to je asi restaurace a&nbsp;teda něco k&nbsp;pití, Madda odšroubovala zlatý uzávěr a&nbsp;zhluboka se napila, FUJ teda, to je docela sprostá kolínská!</p>

    <p class="MLP-text">Tak proč chlastáš z&nbsp;flaštiček v&nbsp;koupelně, holka, dyž máš pod postelí zdekovanou tuzexovou modrou <span class="MLP-znak-kurziva-11b">Parfait Amour,</span> to teda, holka, nevím, asi že mi to už nechutná. Kruci, z&nbsp;čeho je člověk mirnixtirnix takovej jako zvadlej? To bude, holka, asi z&nbsp;přežrání. Ale dyť já už teďka jím furt míň, kde jsou ty chvíle, kdy jsem schlamstla čtyry amolety po večeři a&nbsp;talíř šunky navrch? Teď už spíš jen nasávám a&nbsp;z&nbsp;toho má člověk bejt přeci veselej? A&nbsp;su já veselá? Nejsu! Tak to je podvod! To bude, holka, asi z&nbsp;přechlastání, víš, jako ty uslintaný ruiny dole v&nbsp;automatu Svět. Tak to zas prr, to už nechcu. Z&nbsp;čeho je člověk mirnixtirnix najednou tak nervózní a&nbsp;zvadlej?</p>

    <p class="MLP-text">Dyť máš kruci, holka, rajcnkrecht všecko, cos kdy chtěla a&nbsp;co sis byla vůbec štont vymyslet, že bys mohla chtít&nbsp;– to máš recht, holka, ale když to najednou už tak nebaví… Zmizel rajc.</p>

    <p class="MLP-text">A&nbsp;tak se vlíknem s&nbsp;Romanem jak dvě převařený nudle prachem ulice (děsná votrava vláčet se pěšourem, když máte fáro rozbitý), tý ničemný sprostý špinavý ulice, která mě teď nenávidí jak hyenu, to ze závisti, nepřejou mi tydle bílý minišaty a&nbsp;vedle mě mýho careviče v&nbsp;oblečku z&nbsp;bílýho hedvábí&nbsp;– trhněte si nohou, vandráci.</p>

    <p class="MLP-text">„Přeci nebudeš svině&nbsp;–“ povykuje Stěpa z&nbsp;okna montércimry a&nbsp;vedle něho Borek Trojan, jsou štont pořvávat celý půldne a&nbsp;tak jsem jim rači škrtla naším stříbrným zapalovačem, nechtěl chytit, měla bych si asi pořídit plynovej a&nbsp;zlatej by mi šel líp k&nbsp;pleti&nbsp;– „Pusťte!“</p>

    <p class="MLP-text">Najednou jsem v&nbsp;jejich kutlochu a&nbsp;chlapi proti mně, rozhicovaný a&nbsp;jdou na mě, chlapi, prosím vás, dyť přece děláme ve fabrice spolu, jsme přeci kámoši a&nbsp;dobře se známe, Dízlák jezdí na pivo místo nafty, zlodějíček Valtříček, Netopejr Stěpa a&nbsp;pan šéfmontér Olda neboli Zajíčkův sen, Borku, i&nbsp;ty na mě jdeš… Madda již bezmocná a&nbsp;v&nbsp;kruhu mužů obležená.</p>

    <p class="MLP-dopis-podpis">(Pokračování příště)</p>

    <p class="MLP-dopis-bez1radku-ii">ŘÍJNU 1955 DOBYLA britská jednotka spolu s&nbsp;místními ozbrojenci saúdskou oázu Burajmi, kterou pak Británie přisoudila šejchátu Abu Dhabi, tehdy naprosto pustému území se 7000 zaostalými beduíny. Pak jako náhodou zde byla nalezena obrovská ložiska nafty. Dnes Abu Dhabi produkuje na 12&nbsp;milionů tun nafty ročně a&nbsp;vládnoucí šejch Šakbút, který ještě před deseti lety bydlel ve stanu a&nbsp;mazal si vlasy velbloudí močí, je dnes jedním z&nbsp;nejbohatších lidí na Středním východě.</p>

    <p class="MLP-dopis-bez1radku">DOSAVADNÍ REKORD ve skoku vysokém&nbsp;– 1&nbsp;m&nbsp;– byl překonán. 1,05&nbsp;m skočila mladá osmiměsíční sportovkyně s&nbsp;honosným jménem Susi von Oberbeuren. Trenérem je její majitel, zemědělec Arthur Joanni. Místem tréninku je vyřazené tenisové hřiště. V&nbsp;disciplíně běh s&nbsp;překážkami porazila o&nbsp;několik délek svou soupeřku ze sousední vesnice. Za každý skok dostává prémii&nbsp;– jednu láhev piva. Ano, Susi je superštíhlá, růžovoučká, trénovaná prasnice.</p>
  </div>
</body>
</html>