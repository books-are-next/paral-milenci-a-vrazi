---
contentType: prose
---

Dobyvatelé

  

Jana Rybářová přecházela koleje na podlaze své svobodárny, jako by tančila, a v duši se jí vzmáhala píseň vítězství: Borek u mě sedí už tři hodiny!

Dělám, že jako žehlím, abych jako něco dělala, protože v tomhle pokoji je jen jedna židle a pak už jen dvě postele. Borek má dnes rande s čarodějnicí a proto ho takhle za každou cenu tady držím. Jak je to snadné… Pokusí se mě už dnes políbit?…

„… a nejraději jsem měl anorganiku, protože mi připadala čistá… od vodíku a helia přes lehké stříbrné lithium, natrium, kalium, beryl až po těžké kovy a transurany zrozené cyklotronovým bombardováním…“

„Proč říkáte: nejraději jsem _měl._ To už nemáte?“

„Už je to tak dávno…“

„Ale kušte, vždyť jste ze školy sotva pár roků!“

„Moc věcí se od té doby stalo.“

„Ale to jen ty zlé dělají člověka unaveného a starého. Borku, teď vážně: kdy už konečně necháte té staré Gráfové?“

Sklopil hlavu UŽ JI NEHÁJÍ! – Je smutný a je mi ho strašně líto, mám chuť zvednout tu krásnou hlavu a políbit ten bledý úzký obličej, on však potřebuje údery víc než mazlení: „Měl jste rád lehké stříbrné kovy. Co máte rád teď? Tu mutru od zavřenýho vraha? Tu paničku pana řídícího? Tu bábu, co pije rum? O kolik jste mladší než ona? Jak se cítíte jako vydržovaný milenec? Chápu, že muž potřebuje… když v naší zemi je prostituce zakázána. Ale jak dlouho to s ní ještě hodláte táhnout? Ještě rok? Dva roky? Pět let?“

„Já raději půjdu…,“ říká. Ještě nesmí odejít.

„Jak chcete. Ale napřed se mi podívejte do očí – Proč nechcete? Nemáte čisté svědomí? Láska v něm přece nebrání.“

Konečně, proč by někdo nemohl milovat třeba stoletou černošku?“

„Můj život… asi nevyšel.“

„Jestli řeknete ještě jednou takovou volovinu, tak do vás vrazím tyhle nůžky!“

„Chtěl bych začít úplně znovu… a někde jinde… kde je moře a čistý vzduch…“

„Já bych chtěla jet do Švédska…“

„To neříkáte vážně! –“

„Já vím, že to nejde. Ale chtěla bych…“

„To je báječné –“

„Báječné? Když to nejde?“

„Báječné, protože Švédsko je pro mě… ale tomu byste nerozuměla.“

„Ani vy byste asi mému Švédsku nerozuměl. Já je chci najít tady, na Labi…“

Teď mě políbí. Už stojí proti mně. Kam se dává při líbání horká žehlička? Jak to Evka říkala: hlavně nesrazit se nosy.

Borek stál vyčerpaně, jako by samo povstání ho stálo veškeré síly. Jana přešla po kolejnici, uchopila Borkovu hlavu a jemně ji natočila tváří k sobě. Pak opatrně stiskla rty na mužově ušním lalůčku. A pak, v náhlé intuici, jej lehce sevřela do zubů. Pak silněji.
