---
title: Obležení
contentType: prose
---

<section>

Vše nabylo nového vzrušujícího smyslu: mýdlo – abych se Ti, Borku, líbila. Křeslo: jsem křeslo a Ty do mne usedáš. Cigareta: jsem cigareta, Ty sirka a stravující očistný oheň, Tys vzduch a já pokorný popel padající vděčně k zemi. Jsem lampa a Ty jsi elektrický proud. Jsem těsto a Tys hnětoucí ruka. Jsem maso a Ty jsi odblaňující nůž –

Zita Gráfová kráčela pouštním béžovým prachem naší ulice uvědomujíc si své tělo, svá ramena, svá ňadra, boky, stehna a svá kolena, své pohlaví, své štěstí a své vítězství. Náš dům je teď domem slavnosti –

Romane, synáčku. Já tě teď už nelituji. Oba už nejsme ubozí: Oba nás našli naši muži. Oba jsme teď šťastné novomanželky –

Evžen trpělivě sedá ve své lenošce a snaží se nehledět mi do očí. Je to ještě trpělivost nebo už nezájem?

„Chtěl bych ti právě teď říct, že se na mě můžeš spolehnout za všech okolností. Že tě miluji,“ chce mi právě teď říct můj manžel dr. Evžen Gráf. Tenhle starý pán je opravdu můj manžel? Tristní představa.

„Proč mi to chceš říct právě teď?“

„Teď jako kdykoliv jindy.“

„Říkáš to lehkým konverzačním tónem…“

„Ano, miláčku,“ usmívá se a vrací se ke své knize. Je to ještě ušlechtilost nebo už lhostejnost, vznešenost či ubohá stupidita?

Leč: už na tom nezáleží. Už žádné haf! haf! Já už nejsem stará ctihodná anglická lesbická perverzní lady. Jsem žena, která má lásku s mužem. Se svým chlapcem –

Jsem šťastna: připadám si jak služka, co chodí s vojákem. Po obědě rychle a nedbale myju nádobí. Trochu přitom tančím, prásk! – Zas jeden talíř v pekle. Honem schovat střepy, aby je milostpaní nenašla a nezarazila mi vycházku.

O co kratčeji v kuchyni, o to déle před zrcadlem. Kradu milostpaní pudr a rouge. Chichotám se. A v kuchyni pak šlohnu dva z telecích řízků koupených na nedělní oběd. Můj voják je hladový. Balím maso do sáčku, zavíjím do červeného květovaného šátku a tiše – abych neprobudila milostpána a milostpaní – tichounce se plížím bytem ze dveří.

Scházíme se za ohradou jatek. Sladkou pusu a bez dlouhých řečí prolézáme vyraženým prknem. Borek mi přidržuje prkno nad hlavou jak oponu divadelní lóže. Uvnitř se povalují ohromné betonové roury ve vysoké trávě. Voják mi neobratně rozepíná halenku. Já si přitom stahuji sukni. Po milování se spolu smějeme, jíme rukama studené řízky z květovaného šátku prostřeného na mých kolenou, utíráme si ruce do trávy a milujem se dál. Díváme se na hodinky, Borek mi svítí sirkou na ciferníček, páni, to je už tolik hodin? Aby nebyla doma mela! Rychle si vážu květovaný šátek od řízků kolem hlavy a honem metu domů, tiše odemykám a tichounce se plížím do kuchyně… Sláva! Panstvo nepoznalo, že jsem přišla pozdě.

S trochou opatrnosti lze hnedky odpoledne. S košem prádla jdu jako na půdu, stavím koš na zem před dveřmi v druhém patře a tiše ťukám na dveře – můj miláček mi otevírá, bereme koš každý za jedno ucho a rychle jej strkáme dovnitř.

Lze si představit vyšší slast než zaučovat chlapce do lásky?

Náhle rychlé drobné zaklepání na dveře, zamknout je totiž nelze a už se otvírají – já mřu hrůzou – „To nic,“ směje se Borek a beze spěchu si natahuje právě jen trenky, „to je jen naše Dáša…“

Zdravíme se s novou příchozí – ona s dvěma nákupními taškami, já oděná jen do houně a náramkových hodinek –

„Dobrý den, paní Gráfová.“

„Dobrý den, paní doktorko.“

Mám prchnout hned nebo až za pět minut? Že bych před úprkem jako trochu pokonverzovala s členkou mého čtvrtečního salonu, mého jour fixe… je to asi hrůza, ale já se začala smát! Ostatně jsem měla celé odpoledne fraj a minimální chuť slízt zas o patro níž do své kuchyně.

A tak jsme se s Dášou skamarádily – za půl hodiny víc než za posledních pět let – a já jí trochu pomohla s úklidem. Nemůžete přece nahá z postele nečinně přihlížet, jak vaše rodinná přítelkyně myje zem pokoje vašeho milence – tak jsme ji rychle umyly spolu. Borek nám vesele rozdělil podlahu na dvě části, pro každou z nás jednu – mně přidělil menší půlku, můj sladký chlapec, a míň pošlapanou – a práce nám v rukou jen hrála. Nakonec jsme se s Dášou při tom lezení po kolenou žertem začaly ducat, jako když si děti hrají na ovečky, Borek jak ovčák nám k tomu pískal na hřeben a štípal mě přitom do boku, já juchala – sto mých jour fixů za jedno takovéhle odpoledne.

Je to zvrácená choutka hrát si na služku nebo je to štěstí unesené Sabinky? Je mi bližší sen být línou odaliskou v harémové stáji nebo milující otrokyní nezbytnou svému pánu? V čem z obého je víc lásky? A víc vzrušení…

Zita čekala na příchod Borka v jeho pokoji, přecházela kolejnice na podlaze a vzdychala nad milencovými žalostnými svršky, kalhoty si chlapec žehlí pod slamníkem vahou svého těla… a teď i mého… Bojíc se sama sebe vytáhla z Borkových kalhot pásek z černé kůže, tenhle Tě objímá v bocích, má lásko, můj krutý kadete z kasáren v džungli, a obepjala se jím kolem boků a pevně si jej utáhla, to bolí málo, odepjala zas tu mužovu černou kůži, přeložila ji a smyčkou se zkusmo šlehla přes paži, ještě jednou a ještě víc, to rány dávají tvar věcem –

Můj milenec mě viděl ze dveří, jež se tady nedají zamknout, a skokem je u mne – to není už chlapecký milenec vdané dámy, to je voják puštěný z kasáren a beroucí si ženu z hladu. A tohle je láska, co teď tady spolu děláme.

A zas už musím domů, tam kamsi po schodech dolů…

„Šílený vedro,“ konverzuje ostražitě Frank Secký a pokojně si znovu dolévá náš courvoisier, no když ti tohle stačí k euforii, eunuchu…

„Snad se už brzy ochladí…,“ konverzuje unaveně Evžen, stará ctihodná anglická lesbická perverzní únavná opuštěná lady…

Dívám se na ně. Vidím skrze ně. Jsou ze skla. Uvnitř: pár vyježděných kombinací, pár vyzkoušených triků z oboru administrativních machinací, bridže a okresní politiky, starost o pár korun navíc, které nepotřebují, něco strachu a něco obranného cynismu, únava, ale špatný spánek, sytost, ale špatné trávení a vtipnost beze smíchu a vážnost bez skutečné vážnosti – jsou vychladlí. Anulující a anulovaní. Jsou mrtví.

Odpoledne v druhém patře kartáčuji Borkovi jeho kratičké a pohádkově husté vlasy, drsné a teplé jak zvířecí srst, svým silonovým kartáčem. Do vzduchu srší jeho elektřina. Pomalu se sunu na kolena, v sepjatých rukou dynamit.

Jeho polibky jsou obratnější a prudší, jeho rozšířené zorničky planou proti mým a hoří, chci hořet ještě víc – podsouvám si pod kříž svůj silonový kartáč štětinami proti sobě, chci mít palčivé milování –

Než zemřu.

</section>

<section>

DRÁŽĎANŠTÍ POŽÁRNÍCI hasili neobvyklý požár. V jedné z nejstarších hrobek drážďanské Hofkirche vycházel dým ze sarkofágu polské královny a kurfiřtky saské Marie Alžběty, která byla pochována v r. 1818. Když bylo zvednuto víko rakve, vyšlehly plameny. Jako důvod požáru se pokládá oxidace.

</section>
