<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>milenci_a_vrazi-25</title>
  <link href="../Styles/milenci_a__idstyles.css" rel="stylesheet" type="text/css"/>
</head>

<body id="milenci_a_vrazi" xml:lang="cs-CZ">
  <div>
    <p class="MLP-UROVEN2-PARAL" id="toc_marker-3-23"><a id="x.12544"></a>Obležení</p>

    <p class="MLP-text-bez1radku">Vše ztratilo svůj smysl. Mýdlo už jen studí. Křeslo zas pálí. Jsem vajgl dokouřené cigarety, kolečko vychladlého popela na vyplivnutém ocucaném žmolku. Lampa v&nbsp;městě s&nbsp;bombardovanou elektrárnou. Zkyslé těsto. Masný odpadek. Vinný rmut&nbsp;– ale to si už příliš lichotíš, ma chère. Spíš lógr necudné epizodky maloměstské paničky. Zkrátka: konec. <span class="MLP-znak-kurziva-11b">Jsem už moc stará,</span> víte?</p>

    <p class="MLP-text">Zita Gráfová si zuby otevřela další láhev bílého kubánského rumu Ronda a&nbsp;žíznivě se napila. Julián Borek mě přišel už jen zastřelit. Já ho taky zabila: zkojila jsem jeho lásku i&nbsp;jeho nenávist. Mrtvý střelec a&nbsp;oběť živá… ale to se dá snadno napravit. Teď už jen: jak? Plynem? Evžen nikdy neměl revolver, já bych z&nbsp;něj neuměla vystřelit. Sešlosti věkem mi teď každou hodinu přibývá sice rok, jenže já těch hodin už moc nevydržím.</p>

    <p class="MLP-text">Tož piju. Gramos za gramos, už mám v&nbsp;sobě dobrý kilogramos. On je dnes totiž pátek, návštěvní den mého syna ve vazbě&nbsp;– můj syn je vrah, další taková mrzutost&nbsp;– a&nbsp;já už nemám sil předstoupit před jeho mlčící a&nbsp;neodpouštějící tvář. Tož ještě piju. Za chvilku se zabiju.</p>

    <p class="MLP-text">Tout es perdu&nbsp;– sauf l’honneur. Ale čest já ztratila ze všeho nejdřív.</p>

    <p class="MLP-text">Bum! Prásk! Dzin! Bác! To už zas tlučou zdola. Montéři přijeli. Uhnali jste mě, červená chátro zdola. Chtěla bych aspoň zemřít tak nahlas, abych vás aspoň na okamžik přehlušila. Ale to je báječný nápad, ma chère! Teď už přece snad na ničem nezáleží? Těsně před smrtí bude už asi pomalu čas přestat se bát. Proč bych se nemohla po pětatřiceti letech konečně vzmužit&nbsp;– nebo vzženit?&nbsp;– a&nbsp;dopřát si luxus naprosté otevřenosti? To si ani královny nemohly k&nbsp;davu dovolit. Řekněme, že mám chuť si ještě s&nbsp;někým ve svém posledním dni popovídat.</p>

    <p class="MLP-text">Zita se zhluboka napila bledého námořnického rumu a&nbsp;rozjařené scházela po schodech dolů. Teď bych snesla možná i&nbsp;setkání se slečnou Rybářovou. S&nbsp;tou mladou hyenou vyjící nedočkavostí nad dosud se cukající zdechlinou. Tento dům teď už patří jí. Zdědila jej po mně. Jdu už jen pořídit inventář&nbsp;– jak to říkal můj synáček? Člověk se baví nejvolněji, když má už všecko prošvihnutý. A&nbsp;já prošvihla tedy absolutně všecko.</p>

    <p class="MLP-text">Za dveřmi montércimry v&nbsp;přízemí zněly hrubé mužské hlasy, Zita se zachvěla, nadechla se zhluboka a&nbsp;vešla dovnitř. Dízlák, Valtr a&nbsp;Stěpa na ni vytřeštili oči.</p>

    <p class="MLP-text">„Co mi to tady vyvádíte?“ řekla Zita přeskakujícím hlasem. „Člověk se nemůže v&nbsp;klidu ani zasebevraždit!“</p>

    <p class="MLP-text">„Ale tak hezká žencká&nbsp;– co byste se mordovala&nbsp;–“ řehtal se Dízlák a&nbsp;hnal se k&nbsp;ní.</p>

    <p class="MLP-text">„Posajte se u&nbsp;nás, milospaní, ať nám nevynesete spaní&nbsp;–“ krákoral Valtr.</p>

    <p class="MLP-text">Krásný chlapec Stěpa zbledl v&nbsp;tváři a&nbsp;bělost mu rychle stékala šíjí k&nbsp;okraji červeně pruhovaného námořnického trička.</p>

    <p class="MLP-text">„Vám… t-tobě se líbím?“ zabreptala Zita ztěžklým jazykem obracejíc se k&nbsp;Dízlákovi.</p>

    <p class="MLP-text">„Jéjda a&nbsp;jak!!&nbsp;–“ a&nbsp;Dízlák už usazoval vrávorající Zitu na kavalec vedle sebe.</p>

    <p class="MLP-text">„A&nbsp;n-nejsem už moc stará?“ smála se Zita opile.</p>

    <p class="MLP-text">„Ale kdepák! Vůbec né! Ani trošku!“</p>

    <p class="MLP-text">„A&nbsp;mohl by sis mě etevu&nbsp;– evetu&nbsp;– eventuálně třeba vzi-vzít za ženu?“</p>

    <p class="MLP-text">„Ale třeba hned!“ chlámal se Dízlák, bera Zitu kolem ramen. Valtr pištěl smíchem a&nbsp;Stěpův obličej se od kořínků vlasů začal zalévat krví.</p>

    <p class="MLP-text">„Já mám j-ještě ve skříni-íni svatební š-šaty s&nbsp;osmi-osmimetrovou vlečkou a&nbsp;závo-závojíčkem&nbsp;–“ breptala Zita, Dízlák ji pokládal na kavalec, Valtr luskl prsty na Stěpu, Stěpa běžel zhasnout a&nbsp;ze tmy se ozýval těžce se deroucí a&nbsp;lámající Zitin hlas: „Žže n-nejsem už moc stará…“</p>

    <p class="MLP-text">Muži už neodpovídali slovy. <span class="MLP-znak-kurziva-11b">Vhozena do sluje</span> <span class="MLP-znak-kurziva-11b">A&nbsp;jeden za druhým vstávali muži od ohně a&nbsp;vstupovali k&nbsp;ní Nakonec uvázána nahá na hřbet osla vyslána do noci a&nbsp;potkala Krista&nbsp;–</span></p>

    <p class="MLP-text">Pozdě večer klopýtala Zita jak zbitá po schodech nahoru přidržujíc se ztěžka zábradlí. Vzženila jsem se dnes večer. Tři muže jsem měla. Víc než za celý život dohromady. Tito byli laskaví. Řekli mi, že jsem jako mladá. A&nbsp;opakovali to, kolikrát jsem potřebovala. <span class="MLP-znak-kurziva-11b">Jako</span> mladá.</p>

    <p class="MLP-text">A&nbsp;to je konec ma chère. Teď už smrtelně vážně. Po tomhle není dál už nic. Tak plynem? To trvá moc dlouho. Revolver se v&nbsp;dobré rodině nepřechovává. Žiletkou ve vaně&nbsp;– nesnesla bych už pohled na své tělo. Nožem do srdce&nbsp;– srdce už nemám. A&nbsp;skočit z&nbsp;okna? Na to jsem už moc stará. Jak umírají opuštěné staré ladies? Jako opuštění staří psi, miláčku. Haf! Haf! Prostě pojdou.</p>

    <p class="MLP-text">Tak sbohem, můj bytečku, a&nbsp;ahoj. Věci, které jsem měla ráda, od dezertní soupravy s&nbsp;něžným motivem hroznů až po oba mé chlapce, mi vzali. A&nbsp;z&nbsp;tebe, můj pátý byte, mi k&nbsp;srdci nepřirostlo nic. A&nbsp;přece něco: vodovodní potrubí.</p>

    <p class="MLP-text">Tak i&nbsp;ty sbohem, oněmělý telegrafe mé lásky. Už nemám žádný vzkaz&nbsp;– v&nbsp;náhlé inspiraci se Zita ztěžka rozběhla do pokoje, zpod svého prádla vytáhla Borkův černý kožený opasek a&nbsp;odhodlaně přistoupila k&nbsp;vodovodnímu potrubí na chodbě.</p>

    <p class="MLP-text">Bolest a&nbsp;rozkoš se přece vyjadřují stejně? Můj poslední telegram. Adresát: Borek. Text: O. Podpis: 58&nbsp;kg mrtvé váhy.</p>

    <p class="MLP-text">Alexander Dumas píše, že oběšení je sladká smrt. Naráží tím zřejmě na agonickou ejakulaci oběšenců. Co pocítí žena?</p>

    <p class="MLP-text">Provlečením konce řemene kovovou přezkou upravila si Zita smyčku a&nbsp;volným koncem ji přivázala na vodorovnou větev vodovodního potrubí. Pak si přinesla z&nbsp;kuchyně židli, vystoupila na její kruhové sedadlo a&nbsp;navlékla si smyčku na krk. Teď už jen kopnu do opěradla a&nbsp;vzlétnu, moji chlapci.</p>

    <p class="MLP-text--0-12">Zita Gráfová se pokřižovala, pohlédla ke stropu a&nbsp;prudce odkopla opěradlo. Samozřejmě nevzlétla. Zůstala viset za krk.</p>

    <p class="MLP-dopis-bez1radku-ii">JEDEN ZE 78 KANDIDÁTŮ SMRTI z&nbsp;věznice San Quentino v&nbsp;San Francisku, odsouzený k&nbsp;smrti pro loupežné přepadení spojené s&nbsp;vraždou v&nbsp;roce 1965, si podal stížnost k&nbsp;Nejvyššímu soudu Kalifornie, protože poprava nebyla ještě provedena. Čekání na smrt je prý krutějším trestem než poprava, míní sedmadvacetiletý odsouzenec.</p>

    <p class="MLP-dopis-bez1radku">51LETÝ Američan ze Seattlu obětoval život pro své dvě děti, s&nbsp;nimiž byl na společné horské túře. V&nbsp;horách byli překvapeni sněhovou bouří provázenou náhlým poklesem teploty. Otec obě děti zabalil do svého těžkého pláště a&nbsp;skryl je v&nbsp;malé jeskyňce, jejíž vchod zatarasil svým tělem, a&nbsp;tak děti chránil před ledovým větrem. Vydržel tak několik hodin, než přišla záchranná horská služba. Našla jej už zmrzlého, ale děti byly celkem v&nbsp;pořádku.</p>
  </div>
</body>
</html>