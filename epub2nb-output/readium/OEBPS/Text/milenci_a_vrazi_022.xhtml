<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>milenci_a_vrazi-16</title>
  <link href="../Styles/milenci_a__idstyles.css" rel="stylesheet" type="text/css"/>
</head>

<body id="milenci_a_vrazi" xml:lang="cs-CZ">
  <div>
    <p class="MLP-UROVEN2-PARAL" id="toc_marker-3-14"><a id="x.12515"></a>Dobyvatelé</p>

    <p class="MLP-verse">„Přes spáleniště, přes krvavé řeky<br/>
    jdem vpřed jak proud<br/>
    jak pomsty hrozný val&nbsp;–“</p>

    <p class="MLP-text-bez1radku">zpívala Jana Rybářová svěžím dívčím hlasem onu starou svazáckou píseň drhnouc vkleče podlahu své svobodárny v&nbsp;druhém patře, pak ještě přetřela mokrým hadrem kolejnice na zemi, umyla si ruce, protáhla si záda, jak nádherný je být mladá zdravá holka&nbsp;– naučila se dvacet nových švédských slovíček a&nbsp;odměnila se chvilkou četby rytířského románu „Ivanhoe“.</p>

    <p class="MLP-text">S&nbsp;myšlenkou na krále Richarda Lví srdce pak přehodila přes stůl houni, přes ni prostěradlo a&nbsp;jala se žehlit své nové šaty, které si sama ušila podle střihového vzoru ve východoněmeckém časopise „Praktische Mode“ z&nbsp;bílé buničinové střiže za Kčs 18,– za metr šíře 80 cm. Nedělní podvečer pokojně uplýval, dnes je pátého prosince: dnes v&nbsp;noci chodí nadělovat svatý Mikuláš s&nbsp;andělem a&nbsp;čertem.</p>

    <p class="MLP-text">Maminka v&nbsp;Malešicích Janu prosila, aby odjela až večerním vlakem, chtěla s&nbsp;dcerou ještě posedět v&nbsp;kuchyni při černé hodince&nbsp;– ale Jana přijela do Ústí již odpoledne. Chtěla se na noc řádně připravit.</p>

    <p class="MLP-text">Natáčejíc okenní tabuli tak, aby co nejlépe zrcadlila (Jana vlastnila pouze malé čtverhranné kapesní zrcátko), zkoušela si vyžehlené šaty otáčejíc se před sklem se znaleckým zájmem a&nbsp;přejíždějíc si dlaněmi po těle, aby uhladila zlobivý fald vlevo nahoře&nbsp;– náhle strnula vidouc se v&nbsp;okně s&nbsp;rukou na svém prsu. Skousla ret, zády ke sklu svlékla rychle šaty, pověsila je na ramínko, natáhla si dvojdílné tepláky a&nbsp;zip bundy si zavřela rázným trhnutím až pod samou bradu. V&nbsp;naprostém tichu cítila ve spáncích svůj pulz. Ještě pořád nebyla dost tma.</p>

    <p class="MLP-text">Borek Trojan. Co bude pro mne znamenat tohle jméno. Bude znamenat vůbec něco? Opravdu bych ho mohla mít ráda? Říkal, že mu na mně záleží. „Cigaret mám doma dost,“ řekl, „přišel jsem jenom říct vám, jak mi na vás záleží“&nbsp;– ne, tak ne, on řekl: <span class="MLP-znak-kurziva-11b">„že</span> mi na vás záleží.“ S&nbsp;těmi cigaretami je to tedy vážně průhledné… Co chce dělat dál? Nedělá už skoro nic. Ovšem, hodila jsem po něm teniskou. Ale přece on se pak ještě ve dveřích smál. Předtím mi řekl: „Budu si vás teď představovat, kdykoliv se mi zachce&nbsp;–“ Co si asi představuje? Že jsme spolu… že mě smí líbat… hladit mě…</p>

    <p class="MLP-text">Ale vždyť on to zrovna teď dělá, tak co by na to ještě myslel! Dělá to s&nbsp;tou… štětkou Gráfovou. S&nbsp;tou hnusnou, odpornou, špinavou starou čarodějnicí&nbsp;– proč se jí nedovede zbavit? Ta jistě čte Playboye a&nbsp;dělá si s&nbsp;ním všecko podle té hrozné ankety… Ničí ho, mladíka, který by možná dovedl učinit děvče šťastným… Borek je bledý, ztrápený, má strhanou tvář a&nbsp;těch cigaret, co vykouří, a&nbsp;jaký má smutný úsměv… Jako kdysi v&nbsp;Lounech Sebastien… ten zemřel hroznou smrtí. Ale copak nelze dalším smrtím zabránit? A&nbsp;není to docela lidská povinnost? Což lidé nemají žít důstojně? A&nbsp;řádně? A&nbsp;čestně? A&nbsp;spravedlivě?!&nbsp;–</p>

    <p class="MLP-text">Jana přistoupila k&nbsp;oknu a&nbsp;pohlédla tvrdě k&nbsp;nebi. Za půlhodinku bude už docela tma. Krátce se pokřižovala: v&nbsp;Boha sice nevěřila, ale chtěla mít všecky dobré mocnosti na své straně.</p>

    <p class="MLP-text">Ráznými pohyby pak zpřetrhala papírový provázek na balíku, který si dnes přivezla z&nbsp;domu. Opatrně vyjímala červený celofán, svíčku z&nbsp;vánočního stromku a&nbsp;krmnou tykev velikosti dětské hlavy.</p>
  </div>
</body>
</html>