---
title: Obležení
contentType: prose
---

Proč lze při nejhlubší bolesti sedět klidně v křesle? Proč se při ní člověk nekroutí jak raněné zvíře? Proč neskučí, nesténá, nevyje? Když přece bolest i rozkoš se vyjadřuje stejně? Proč se při nejhlubší bolesti člověk nezpotí, neřve a nesvíjí?

„Vezmi si ještě tabletku,“ řekl Evžen Gráf Zitě Gráfové.

„Ano, miláčku.“

Polykám další librium. Je to hrůza: ono to funguje.

A tak sedíme v křeslech. Dvě staré ctihodné anglické perverzní… už jen dvě staré zdrcené ladies. A já opravdu háčkuji… Promiňte, ale i vrahové – můj syn je vrah. AU. Jsem matka vraha – ne, to tak nebolí. I vrahové smí v žaláři lepit sáčky nebo drát husí peří. Lehká ruční práce. Romana čeká těžká – AU AU au au. Oblečen v trestaneckých hadrech… Jak ho odváželi – ještě tu noc. V poutech – Mě spoutejte, to já zhřešila –

„Sbohem, maminko,“ řekl Roman. AÚÚÚ –

„Měla bys něco sníst,“ říká Evžen.

„Co asi dnes jedl Roman…“

„Odpusť.“

Háčkuji cosi. Romana možná právě bijí – au. Krvácí – AU. Když mi tě tenkrát přinesli, synáčku, a já ti omývala krev z tváře, kdo teď ti AÚÚÚÚÚ – Ještě jedno librium. Evžen mi je bere z ruky. Zemřít by bylo příliš snadné. To si ještě nezasloužím. Ještě víc bolesti musím spolykat. Pročs nám odešel, synáčku? Ty jsi už s námi nechtěl být, viď?

Dny plynou. Radíme se s advokátem. Roman dostane asi sedm let. Až se vrátí, bude mu třiadvacet, to přece ještě…

SEDM ROKŮ! AU AU au au au. Odpoledne se zas opiju jako zvíře. Jako člověk.

Dny plynou, Dáša se zas dala na víru a přestala chodit ke kadeřníkovi. Já k němu taky nechodím, od toho dne. Dáša mě vylákala do kostela. Nemohla jsem jí vysvětlit, proč nemohu do arciděkanského… jely jsme na konečnou do Všebořic. Mezi bloky sídliště, kde na trávnících tolik dětí – au. Asfaltovou silničkou z kopce dolů do Skorotic. Kostel vévodí vsi. Jde se k němu nahoru, zvolna vyrůstá nad starými kaštany. Jak se octl tak ohromný kostel v tak malé vsi? Kolem jeho zdí hřbitůvek. Proč zrovna zde? Už si neumím klekat na kámen – však to se člověk rychle naučí. Roman možná právě teď – AU a dotkla jsem se čelem kamenné dlaždice. Jak úlevně chladná… Z lavice na mě vyjeveně hleděla žena v šátku. Exhibuješ, ma chère. Zas jsem si stoupla. V boční lodi Matka bolestná se Synem v klíně a já prchla z toho studeného kostela s hrůzou… já už svého syna v klíně nebudu mít NIKDY –

Tabletku libria a v sídlištní restauraci jsem vypila čtyři velké rumy vstoje. Pátý mi už výčepní nechtěl nalít. Jela jsem domů přes město a koupila čtyři láhve rondy. Dáša se modlí. Za Juldu víc. Ovšem, váš syn je totiž vrah, milá paní. Zabere ještě další tabletka?

Dny plynou. To je už říjen? Listy stromů… nevidím je. Roman bude mít soud až v příštím roce. Vazba se započítává. Do té doby… Co do té doby? Dostane sedm let. Možná jen šest a půl. Možná až devět. Je nezletilý: hranice je deset let. Možná jen šest a půl. Jen? – AU.

Dny plynou. Sedíme v křeslech a já opravdu háčkuji. Evžen se chová ohromně. Mně je to už jedno. Odpusťme si, co jsme si. Co jsme si? Nic jsme si. Sedíme proti sobě u sebe a chováme se ohromně: dvě zříceniny. Jsme ze skla. Uvnitř: úzkost a špatné svědomí. Víc než bolesti? Zasluhuji mít palčivé utrpení – AU, vždyťs tohle říkala o milování s Bor- Nesmíš nikdy vyslovit to jméno. Katastrofa nastala a tobě zbývá už jen zánik. Palčivé utrpení – leč choť mě neúnavně zásobuje libriem. A ono funguje až hrůza.

Co zbylo? Vrhám se k Evženovi. Vlídně mě přijímá. Láskyplně? Ohleduplně. Spíme spolu… aspoň se o to pokoušíme. Je to hrozné. Už to nejde. Nebylo by hroznější, kdyby to šlo? Ale ono to nepůjde už nikdy. Librium je lepší.

Plus ronda ovšem. 750 gramos krát dvě je 1500 gramos plus třetí flaška je pořád děsně málo gramos na utopení mého synáčka. Vraha Romana Gráfa. AU au. Kdy to přestane bolet?

Nečešu se, nejím – prospěje mu to? Dáša se taky nečeše, ale dala se ostříhat. Ona jde na všecko tak prakticky… Komu prospěje, když si nedám udělat trvalou? Komu to uškodí? Na mně už vůbec nezáleží. Nekoupu se. Bojím se do koupelny – protože Roman tam tak rád a tak dlouho sedal se sprchou v ruce. Nebo protože se bojíš svlékat se před zrcadlem… běhno!

Tož piju. Už to umím. Když začnete hned ráno, vystačíte jen s pár gramos na celý den. V noci si občas přivstanete a ráno hned zas. Zeštíhlela jsem z toho v bocích – děvko!

„Paní… paní…“ Kdo mi tak naposledy říkal? Julda Serafin. Ta oběť mého syna. „Paní,“ říká mi mladé děvče zblízka do tváře, „mohla byste mi říct, kde tady bydlí slečna Madda Serafinová?“ Poslali tě za mnou ze záhrobí, holčičko? „Já se jmenuji Jana Rybářová…,“ ale to mě vůbec nezajímá, jak se jmenuješ. Nech mě jít. „Prý se tady v domě uvolnilo místo ve svobodárně a já bych se tam chtěla nastěhovat…“

Uvolnilo se jí tady místo ve svobodárně… to místo jí uvolnil Roman. Dýkou.

„Okamžitě zmizte! Slyšíte? Okamžitě! –“ neovládla jsem se před touhle mladou hyenou, která okusuje mrtvolu ještě teplou. Křičela jsem na ni. Vypadalo to zřejmě hystericky. Dále mi z úst páchl alkohol. „Za všech okolností musíš zachovat to, čemu se nedokonale říká vkus,“ říkal mi tatínek, „vždy, i když – quand même.“ Drahý papá, jak zachovat to, čemu se nedokonale říká vkus, když můj syn a tvůj vnuk bestiálně zavraždil nájemníka? „Čím dál, tím hůř…“ učils mě dvojjazyčně a tohle se věru plní do slova, „cela va au pire…,“ to je tvůj odkaz našemu světu, „… quand même.“ Merci, mon père. Vskutku je to tak. Už pětatřicet let, co žiju –

Dny plynou. Říjen postupuje. Montéři odjíždějí. Už je znám: Olda, vítězný Romanův sok v lásce. Chlapec Stěpa, co má záchvaty a vyje. Zlodějíček Valtříček – ukradl mi ze sklepa petrolejku. Dízlák – když mě vidí, ostentativně se olizuje. Chuť na mě mají ostatně všichni čtyři. Jsou sprostí. Dívám se na ty čtyři osudné muže a nad hlavou mi otevírá Teo okno své bývalé výlohy. Proč na mě tak hledí ten stařec? Montéři odjeli. Zas bude klid. Kolik toho klidu ještě unesu? Však oni zas přijedou –

Dny plynou. Roman čeká soud. Dostane sedm let. Možná o málo méně, možná o něco více. Ale lze zas dosáhnouti prominutí části trestu. Listí na stromech se barví. Říjnový dub se podobá dubu v květnu… jeho žluti a masové červeni mladých výhonků. Teď jsou listy morituri. Ale dub opadává až zjara…

Ale já se ve svém bytě opravdu nemůžu vyhnout tomu vodovodnímu potrubí, odpusťte mi to nebo mě zatraťte, ono tady je a trvá, mám je dát vytrhat? Nebo se na něm oběsit – jeho horní vodorovná větev by mě unesla. Chodím však kolem jeho kolmého kmene – toho ztichlého telegrafního sloupu.

To potrubí září do šera chodby. Se strachem se jej dotýkám. Je kovově studené. Tiché. Mrtvé. Dny plynou.

Borku – já si přece nemohu vyrvat uši navíc k vyrvanému srdci, tys klepal na potrubí a já to slyšela, předevčírem, předtím už před týdnem, ale to jen jako bys o ně omylem zavadil, předevčírem už víc a včera jsem poprvé zas zaslechla ono BANG tvými kleštěmi, tys začal – ne, to je hrůza, já o tomhle potrubí věděla celou dobu a uvědomovala si nepřetržitě, že tady je, že tady JEŠTĚ JE – a včera jsi poprvé zas zaklepal. Jsou čtyři hodiny. Zaklepals touto dobou a já tu touto dobou stojím – mám prchnout a skočit do řeky – –

BANG! BANG! BANG! BANG!

Tos ty zas rozzvučel náš telegraf a až teď se tedy mohu přiznat, že už tenkrát před týdnem jsem sem přiběhla se svými telegrafními nůžkami, měla jsem však ještě dost síly je hned zahodit, ty nůžky pálily, potrubí bylo jako led. A teď tady stojím zas už s nůžkami a prosím tě, abys hned zahodil své kleště tady nahoře hned nad mou hlavou, snad uslyším ten kovový pádek na můj strop jak tečku za nešťastnou kapitolou – Dáša se už odváží pohledět klidně do očí svému bývalému milenci, proč bych se neodvážila i já?…

BANG! BANG! BANG! BANG!

Ty biješ dál, Borku – já už tvé jméno vyslovila před chvílí a předtím tisíckrát, jen rty jsem je nepropouštěla… Potřebuju ještě spoustu bolesti. Evžen mi ji odmítá poskytnout. Potrestej mě za to, že ještě žiju. Ty to uděláš, viď? Můj lučištníku. Můj Juliáne. Má katastrofo. Má potopo –

BANG! BANG! BANG! BANG!

Držím nůžky centimetr od potrubí a váhám poslední strašnou vteřinu, Borek na mě bije, chlapec, který mi zbyl. To rány dávají tvar věcem.

Klap! – Klap! – Klap! – Klap! –

To už klapají mé nůžky na náš společný kov.

BANG! BANG! – zní osudově domem – BANG! BANG! – Už jdu, chlapci moji –

  

_KRONIKÁŘ KRIKETOVÉHO KLUBU v bývalé britské kolonii Aden byl velmi pečlivý muž. Vše, co se v klubu dělo, neopomněl zaznamenat. Kuriózní je zápis z 10. srpna 1967: „Hra musela být na našem hřišti pro minometný útok na 10 minut přerušena.“_

NA PROCHÁZKU dlouhou asi 600 km se vydala 67letá paní Else Giffhornová. Vyšla ze svého bydliště v Hammelnu, kde žije se svou dcerou, a cestu ukončí ve Schwieberdingenu, kde bydlí její druhá dcera. Stejnou cestu projela již vlakem a krajina ji tak okouzlila, že se rozhodla ji poznat blíže.

  

Ve smyčce na konečné stanici vystoupil Borek Trojan z městského autobusu č. 12 a zvolna scházel ze svahu, překřížil asfaltku, brodil se spadlým listím v trávě, došel k vilce ve velké zahradě, odemkl si zahradní branku a pak lakované modřínové dveře pod kovanou lucernou.

Sám ve čtyřech pokojích. Bydlím teď už skoro jen zde. Tam… u nás v domě je to teď ošklivé. Tady mám spoustu místa. Spím v ložnici na čtvercovém dvojlůžku s dvěma nočními stolky po stranách. Dosud jsem se nepodíval, co je v jejich zásuvkách. Teď se už nepodívám. Cvičím na terase… stále méně. Ráno bývám unaven… že bych mohl hned znovu ulehnout. Zato v noci spím stále hůř. Do závodu a zpět sem jezdím autobusem. Usedám do koženého křesla v pokoji s velikým oknem a za kmeny stromů vidím kus řeky. Je zde klid.

Jindy sedám ve vedlejším pánském pokoji s tmavými koženými tapetami. Tam je úplné ticho. Žlutý pokoj s oknem na silnici mi nevyhovuje: jednak hluk vozidel, i když jich tudy projede za den sotva několik. Pak se mi tam nelíbí ten selský nábytek z tvrdého dřeva. Přístavu tedy dobyto. Hradu rovněž, ale vila v zahradě je ovšem pohodlnější. Čekám na Zitu. Přijde určitě. Přijíždí už zcela pravidelně.

Mám spousty volného času. Jím často, ale vždy jen pár soust. Otvírám ledničku a přemýšlím, na co bych měl chuť: šunka, uherák, rýnský losos v oleji, plněné olivy, jablečný koncentrát, moselské bílé, bílé cinzano, sekt. Ronda, sovětská exportní vodka Stolichnaya, Gold King whisky. Víc piji, než jím. V pánském pokoji dále courvoisier V. S. O. P. ve stylizované dělové lafetě, daru to firmy pilným odběratelům. Fialová _Parfait Amour_ a digestivní likér Nuncius, který příjemně ulehčuje zažívání. Holandské cigarety, havanské doutníky Upman v hliníkových pouzdrech obtočené palmovou kůrou. Kolik stojí taková legrace? Už mě to nezajímá. Asi dost. To je jedno. Kouřím je jen do poloviny. Sváteční kuřivo doktora Gráfa. Je mi ho líto. Nijak zvlášť. Spíš je mi lhostejný. Když se v závodě potkáme, zdravíme se mlčky.

Zita přijíždí odpoledne. Dlouze se líbáme. Dlouze mlčíme. Sedíme ve velkém pokoji s oknem do zahrady a k řece. Listí na stromech zlátne, odpojuje se, krouží a třepetá se vzduchem a tichounce slétá k zemi. Říjen vrcholí.

Necítíme potřebu vycházet z domu. Je nám dobře zde. Zita občas vstává z křesla se sklenkou koňaku v prstech a stojí u okna. Vím, na co myslí, a ona ví, na co myslím já, a oba víme, že to o sobě víme. Milujeme se stále víc, lze-li to ještě stupňovat. Láska není sex, ba ani erotika. Láskaje být spolu. A její nejvyšší stupeň je být spolu i v mlčení. I v únavě. I ve smrti.

Výšiny lásky – a její hlubiny. Její hlubiny jsou prostornější. Ležíme vedle sebe a držíme se za ruce. V noci mlčíme. Myslíme na smrt? Oba myslíme na totéž.

Říjen končí, přichází listopad. Listopad postupuje k zimě. Žiju tady měsíc – už jako deset let. Občas jedu odpoledne vozem do města. Dal jsem si ušít tři obleky, všechny tři šedé. Oblíbil jsem si tmavošedý vlněný flanel. Mám čtrnáct bílých košil z Primu, z toho dvě z holandského nylonu se silným proužkem, haha. Další provize pro Yvetu. Zmodral jsem poněkud. Mám teď čtvery polobotky, z toho dvoje jsem dosud neměl na noze. Manžetové knoflíčky od Zity: safíry v šedé platině. Šedesát jemných kapesníků z Číny. To Zita si mě tak strojí. Což si to nezasloužím po tolika letech bídy? Jsem dlužník – raději než věřitel nedobytných pohledávek.

Nerad chodím do toho domu… Už na naší ulici – pohledy lidí. Zlé. Budící úzkost. Nemám ostatně příliš čisté svědomí. Dejte mi pokoj. Jste ubozí, jste hnusní.

Alex ztratil Dášu. Otřesena Juldovou smrtí se Dáša definitivně od Alexe odvrátila. Už mu nechodí uklízet – teď zas prý pomáhá uklízet v kostele. Je nudná.

Potkal jsem Maddu Serafinovou. Nechápu, jak jsem kdysi mohl – je špinavá. Válela se s montéry. Montéři jí odjeli, teď se válí s kdekým včetně svého bratra Alexe – jak stádo prasat v bahně.

A Madda přišla nejen o svého Oldu. Jakmile montéři vytáhli paty z domu – nechutná scéna. Alex se v noci vlámal do Maddina pokoje a sourozenci se servali jak psi. Alex je ovšem silnější a nakonec vyvlekl svou sestřičku skoro nahou za vlasy na schodiště a kopanci ji zahnal dolů. Je odporný. Její věci vyházel za ní na schody a už jsme se zas stěhovali. Bylo mi z té scény špatně od žaludku. Alex musel sám přenést mé kufry (koupil jsem si za Zitiny bony nový kufr z NSR ze samsonitu, absolutně bezpečný a elegantní: vypadá jako aerodynamický trezor) přes chodbu do našeho nového pokoje. Madda teď bydlí sama dole v montércimře.

Zas tedy stěhování. Kolikrát ještě?… Zas nový pokoj. Získaný díky vraždě a násilí… ohyzdné. Copak to nikdy nepřestane?

Je mi to už jedno. Konečně, bydlíme teď vlastně správně. Toto přece byla původně mužská svobodárna. Aspoň nás už nebudou otravovat úředníci poslaní Boganem Tušlem. Náš dosavadní pokoj s kolejnicemi zůstane prázdný k dispozici vedení podniku.

Úředníci už ne, ale zase jiní otravové. Stále se vynořuje něco dalšího. Jakási holka se prý na nás tlačí – nějaká Jana nebo Jarka Rybičková nebo co. Ale vedení podniku se za nás postavilo. Přece v tomhle domě už musí jednou nastat pořádek! A tak ta nová holka bydlí v montércimře s Maddou. Co chtějí ty dvě, mají tam přece pět lůžek! Já tam bydlel dva roky a bylo to zcela vyhovující. Co by ten fracek ještě nechtěl! Holka je prý neodbytná a drzá. Mě to nezajímá. Vyhozené Maddě záhy otrnulo. Zase už spí s Alexem. Tenhle šílený dům… Odjíždím do naší vily nad řekou. Je tam nádherné ticho a čekám na Zitu.

Bogan Tušl se kupodivu vybarvil docela sympaticky. Nabídl mi to místo po sobě, vedoucího plánovacího odboru. Velice slušný plat… Jsem vlastně chemik, ale řídící práce má řadu společných prvků, které… které lze konat prakticky pouze v kancelářích. To mám do smrti běhat ve špinavých montérkách v mokrých provozech a roznášet bábám fasované mýdlo a toaletní papír? Budu mít hezkou pracovnu v „Bílém domě“, jak tomu posměšně říkají ženské v provozu. Nepříliš vtipný název, je to prostě správní budova. U okna mé pracovny v prvním patře se dva filodendrony prorůstají tak hustě, že z fabriky už nemusím moc vidět.

Zito, má lásko. Stala ses pro mne celým světem i s hvězdami nad ním. Udělalas ze mne člověka. Nikdy ti to nezapomenu – ale snad se ještě neloučíme?… Nikdy se nerozloučíme. I kdybychom museli spolu zemřít.

Ráno leží nad řekou těžké mlhy a přečkají některé dny až do noci a příštího poledne. Řeka je studená a její chladná voda jako by vystoupila výš a promáčela trávu v naší zahradě. Jak to léto uteklo…

Chodíme se Zitou v mokré trávě a líbáme se ve studeném dešti. Máme studené ruce. Stromy jsou už holé. Jen duby drží své listí. Až do jara. Přijde ještě někdy jaro? Běžíme do našeho domu a rozděláváme oheň.

Dny plynou. Stromy mizí v šedých oponách, řeku už nevidět. Brzy se stmívá. Sedíme v křeslech, hřejeme prsty sklenky koňaku a díváme se velikým oknem do zahrady. Stále prší a ven už skoro nevidíme. Díváme se, jak po skle splývá déšť.

(Pokračování příště)

OCHOČENÝ KANEC. Trochu nezvyklého čtyřnohého přítele místo psa má lesník z Widzenska (štětínský okres). Kdysi nalezl v lese docela malého kance, přinesl ho domů, krmil z láhve a vycvičil ho. Dnes jej kanec provází i do obchodu s taškou na nákup v tlamě, při motocyklových objížďkách rajonem za ním běží, poslouchá rozkazy jako lehnout, počkej, a dokonce i prosí, zkrátka jako dobře vychovaný pes. Je jen trošku větší než křepelák…
