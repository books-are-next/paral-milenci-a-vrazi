<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>milenci_a_vrazi-15</title>
  <link href="../Styles/milenci_a__idstyles.css" rel="stylesheet" type="text/css"/>
</head>

<body id="milenci_a_vrazi" xml:lang="cs-CZ">
  <div>
    <p class="MLP-UROVEN2-PARAL" id="toc_marker-3-13"><a id="x.12512"></a>Obležení</p>

    <p class="MLP-text-bez1radku">Ve smyčce na konečné vystoupil Borek Trojan z&nbsp;městského autobusu č.&nbsp;12 a&nbsp;zvolna scházel ze svahu, překřížil asfaltku, brodil se spadlým listím v&nbsp;trávě, došel k&nbsp;vilce ve velké zahradě, odemkl si zahradní branku a&nbsp;pak lakované modřínové dveře pod kovanou lucernou.</p>

    <p class="MLP-text">Chodím čtyřmi pokoji. Beru si z&nbsp;ledničky kousek šunky a&nbsp;nedojezený jej odhazuji. Doušek vodky přímo z&nbsp;lahve, snad obnoví chuť k&nbsp;jídlu. Žlutý pokoj nemám rád. Zita chce, abychom v&nbsp;něm bydleli. V&nbsp;pánském pokoji je tma už celý den. Kožené tapety by se měly na zimu sundávat&nbsp;– to je už zima? Nejvíce sedávám v&nbsp;pokoji s&nbsp;velikým oknem na zahradu a&nbsp;k&nbsp;řece. Se sklenkou koňaku. Řeku už nevidět. Teče tam ještě? Nutno přiložit do krbu.</p>

    <p class="MLP-text">Listopad svléká poslední stromy a&nbsp;plíží se travou mokrých luk k&nbsp;prosinci a&nbsp;konci. Přímo před oknem je zvláštní strom. Má zcela červené listí srdcovitého tvaru jako lípa. Ale není to lípa. Nebo to já chci z&nbsp;něj mít zvláštní strom. Je už úplně bezlistý&nbsp;– jen docela nahoře svítí poslední červený list. Chvěje se a&nbsp;třepotá ve větru a&nbsp;dešti&nbsp;– nicméně nespěchá spadnout k&nbsp;tisícům svých druhů už dávno na zemi. Září docela nahoře jako výkřik. Jako smysl toho stromu.</p>

    <p class="MLP-text">Čím se tak odlišil od tisíců svých dokonale stejných druhů? Jakou podivnou souhrou biologických a&nbsp;mechanických náhod? List jako ostatní, jen stonek má silnější. Soudržnost se stromem je přece <span>záležitost</span> stonku. Zázračný stonek&nbsp;– dovolí si příroda udržet jej přes zimu? Mohla by si to snad dovolit&nbsp;– při svém bilionovém plýtvání a&nbsp;při své miliardové variabilitě. Když stvořila ptakopyska. Obří kalifornské sekvoje, které rostou čtyři tisíce let. Ceylonský strom, jehož listí větrem mění barvu. A&nbsp;chameleona. Maledivský kokos-dvojče, které zraje deset let. Může si přitom všem příroda dovolit, aby si jediný strom v&nbsp;Ústí&nbsp;n.&nbsp;L., severní Čechy, ČSSR, Evropa&nbsp;– podržel jediný list? Je to vůbec v&nbsp;jejích možnostech? Nebo v&nbsp;silách všemohoucích bohů? Nebo moderní vědy? Není ten zázračný stonek nebezpečí pro celou planetu&nbsp;– udrží-li se na kmeni? Co pak bude platit? A&nbsp;jestliže spadne&nbsp;– jak bezmocná a&nbsp;tupá je příroda ve své miliardové variabilitě! Jak bezmocní a&nbsp;bez špetky fantazie a&nbsp;espritu všichni všemohoucí bozi! Jak bezmocná a&nbsp;slepá moderní věda, která pátrá po lišejnících kdesi na Venuši a&nbsp;Marsu! Proč tolik o&nbsp;listu? Snad je to story našeho života. Či spíše jeho poslední šance…</p>

    <p class="MLP-text">Zvuk motoru a&nbsp;ticho. To je Zita. Teď už nepřijíždí pravidelně. Je to tak lépe. Zita je teď nervózní, podrážděná… a&nbsp;pak skleslá. Nejhorší jsou její záchvaty sebezničení. Protože tak ničí i&nbsp;mě.</p>

    <p class="MLP-text">Zita vchází do pokoje. Slyším její dech a&nbsp;bojím se ohlédnout. Bojím se neznámé nálady, kterou vyciťuji z&nbsp;jejího dechu. Miláčku, což se musíme mučit?…</p>

    <p class="MLP-text">„Jsem zde,“ říká mi Zita za zády. Její nejhorší možná nálada.</p>

    <p class="MLP-text">„Pojď si sednout vedle mě…“</p>

    <p class="MLP-text">„To už ani nevstaneš, abys mě přivítal&nbsp;–“</p>

    <p class="MLP-text">„Zito. Prosím tě.“</p>

    <p class="MLP-text">„Jestli tě vyrušuji, mohu zas ihned odjet. Mám doma spoustu práce.“</p>

    <p class="MLP-text">„Prosím tě. Zito.“</p>

    <p class="MLP-text">„Nudíš se, co!“</p>

    <p class="MLP-text">„Přemýšlím o&nbsp;listu. Vidíš tam docela nahoře ten poslední červený&nbsp;–“</p>

    <p class="MLP-text">„Mám si snad před tebe kleknout, abys mi konečně milostivě ukázal svou tvář&nbsp;– Nebo jsem se ti už zhnusila tak, že zkracuješ dobu, po kterou se na mě musíš dívat&nbsp;– k&nbsp;oblečení a&nbsp;ke stravě?!&nbsp;–“</p>

    <p class="MLP-text">Vstávám a&nbsp;vztek mi buší do spánků. Stahuji si přes hlavu svetr&nbsp;– náhodou je opravdu od Zity&nbsp;– a&nbsp;hážu jí jej k&nbsp;nohám. Košile letí za ním, ta z&nbsp;holandského nylonu se silným proužkem. Rozepínám si kalhoty. Opravdu si mě vystrojila celého… jak svého žokeje.</p>

    <p class="MLP-text">„Nech toho…,“ říká Zita posměšně. „Bude ti zas zima…“</p>

    <p class="MLP-text">Jednou jsem jí řekl, že je mi zde zima. Připomíná mi to asi počtyřicáté. Už jsem nahý. I&nbsp;mé spodky jí patří. I&nbsp;mé ponožky. „Půjčíš mi aspoň ručník kolem pasu? A&nbsp;vůz&nbsp;– těch pár schodů do druhého patra už nějak doběhnu…“</p>

    <p class="MLP-text">„To chceš přijet domů mým vozem jen s&nbsp;ručníkem kolem pasu&nbsp;– Ne, odpusť, Borku, drahý…“ Líbá mě, odvracím tvář, líbá mě na ramena a&nbsp;klesá přede mnou na kolena, už leží na zemi a&nbsp;cítím její rty na svých bosých nohou… Jak v&nbsp;tom filmu podle Stendhala. Když paní de Renal líbala Juliánovi nohy, celé ústecké kino Revoluce řvalo smíchem. Poklekám k&nbsp;Zitě, své císařovně. Líbáme se. Milujeme se jak nikdy. Zita se pak směje jako holčička…</p>

    <p class="MLP-text">„Už se ti moc nelíbím, co!“ praví náhle bez nejmenšího přechodu. Nebo snad proto, že jsem si zpod ní vytáhl svou dřevěnějící ruku? Objímám ji tedy znovu&nbsp;– odstrkuje mě.</p>

    <p class="MLP-text">„Před milováním jdou lichotky líp než po něm…,“ snažím se o&nbsp;veselý tón.</p>

    <p class="MLP-text">„Po něm je lepší číst si noviny, co!“</p>

    <p class="MLP-text">Asi před čtyřmi dny jsem skutečně docela bezděčně sáhl po novinách&nbsp;– ale teď je přece nečtu!</p>

    <p class="MLP-text">„Ale teď je přece nečtu! Kolikrát mi to budeš ještě připomínat? Jsi ohromně roztomilá: třeba teď zrovna je mi zima – snaž se to pochopit, jsem nahý, oheň vyhasl, tudíž je mi zima – ale já se ti to už bojím říct!“</p>

    <p class="MLP-text">„Bojíš se? Vždyťs mi to právě řekl!“</p>

    <p class="MLP-text">„Chtěl jsem jen&nbsp;– Ty se prostě chceš hádat, co!“</p>

    <p class="MLP-text">„A&nbsp;ty zas číst noviny, co!“</p>

    <p class="MLP-text">„Tak ty se hádej a&nbsp;já si budu číst noviny!“</p>

    <p class="MLP-text">„A&nbsp;kvůli tomu se budu s&nbsp;tebou scházet, co!“</p>

    <p class="MLP-text">„Nescházíš se se mnou sama. Já s&nbsp;tebou taky!“</p>

    <p class="MLP-text">„No tak když nás to oba dva obtěžuje&nbsp;–“</p>

    <p class="MLP-text">„Už před lety vyvinula francouzská firma Hoffmann-La Roche dokonalý tišící preparát. Už se k&nbsp;nám dováží a&nbsp;jmenuje se librium&nbsp;–“</p>

    <p class="MLP-text">„Uhni, já jdu pryč.“</p>

    <p class="MLP-text">„Já taky.“ Oblékáme se jako o&nbsp;závod. Smutný závod. A&nbsp;vzteklý.</p>

    <p class="MLP-text">„Jsi hnusný.“</p>

    <p class="MLP-text">„Ty taky.“</p>

    <p class="MLP-text">„Já tě nenávidím!“</p>

    <p class="MLP-text">„Já tebe… taky.“</p>

    <p class="MLP-text">„Tohle jsem potřebovala slyšet! Pro tohle jsem si dnes přijela!“</p>

    <p class="MLP-text">„Potřebovala&nbsp;– nebo chtěla? A&nbsp;tak vyprovokovala, co! Sama to přiznáváš&nbsp;– zrežírovala sis to dřív, než jsi sedla do vozu&nbsp;– prostě sis pro to přijela… jako pro šaty z&nbsp;čistírny, co!“</p>

    <p class="MLP-text">„Řekls, že mě nenávidíš.“</p>

    <p class="MLP-text">„Řekl jsem jen: já taky. Řeknu to na cokoliv, co řekneš ty… Zito, prosím tě…“</p>

    <p class="MLP-text">„Zdržíš se tady ještě?“</p>

    <p class="MLP-text">„To nezní zrovna jako pozvání.“</p>

    <p class="MLP-text">„Já jedu.“</p>

    <p class="MLP-text">„Já taky. Autobusem.“</p>

    <p class="MLP-text">Odjela. Zůstal jsem sám. Kolik snese láska takovýchto výstupů? Nechat jí tady všecky její věci… musel bych vážně odjet jen s&nbsp;ručníkem kolem pasu. S&nbsp;vypůjčeným ručníkem. To autobusem nelze. Kromě toho mám spoustu věcí od ní doma ve svém samsonitovém kufru. Můj aerodynamický trezor: jak pro letce. Při havárii letadla vyhodit se zvláštním padáčkem. Zachrání se košile a&nbsp;spodky. Letec zahyne. Na mém zvláštním stromě docela nahoře svítí poslední červený list. Kynu mu: vydrž! Já odcházím.</p>

    <p class="MLP-text">Po dlouhé době spím zas jednou s&nbsp;Alexem v&nbsp;našem novém pokoji ve druhém patře. Na posteli, kde spávala s&nbsp;Alexem Madda. U&nbsp;okna, u&nbsp;něhož Juldu Serafina ubodal dýkou Zitin syn.</p>

    <p class="MLP-text">Dnes ráno mi podnikový ředitel doktor Gráf poprvé neodpověděl na pozdrav. Trapné. O&nbsp;jedenácti schůze v&nbsp;ředitelně. Můj nový šéf Bogan Tušl mi uložil obhájit náš návrh plánu. Můj první případ. Mám tísnivý dojem, že členové vedení podniku mě neposlouchají. Dívají se na mě, jako bych byl nahý. Podnikový ředitel se mi nepokrytě vysmívá: „Náš mladý soudruh nás v&nbsp;podstatě žádá neměnit výrobu, aby nemusel znovu sčítat poslední kvartál… ušetříme mu tu půlhodinku práce? Přijde nás to jenom na nějakých šest set tisíc.“ Všichni se smějí, Tušl mě opouští a&nbsp;shazuje. Chci vysvětlovat, ředitel mi bere slovo: „Přečtěte si ještě jednou sám, co jste chtěl přečíst nám, mladý muži, a&nbsp;věc odpadne sama sebou. Dál.“ Připadám si jako zfackován.</p>

    <p class="MLP-text">„Direktor si holt na tebe zasedl a&nbsp;to máš těžký,“ hučí do mě můj šéf Bogan Tušl. „Já se mu ani nedivím… Heleď, nemohl bys to s&nbsp;paní Gráfovou už sklapnout? Samozřejmě taktně a&nbsp;tak&nbsp;– ale definitivně. Přestává to být únosné, chápeš? Co vlastně chceš? Mít postup&nbsp;– nebo se muckat s&nbsp;tou ubohou ženskou? To ti jí ještě není líto? A&nbsp;dyť to stejně musí skončit&nbsp;– tak, nebo tak!“</p>

    <p class="MLP-text">Dívám se šéfovi do očí a&nbsp;nahlížím nemožnost mluvit o&nbsp;lásce s&nbsp;Boganem Tušlem. Ptám se ho už jen konverzačně:</p>

    <p class="MLP-text">„Co znamená to: nebo tak?“</p>

    <p class="MLP-text">„Nebo by se potíže ze strany direktora mohly stupňovat do té míry, že… že…“</p>

    <p class="MLP-text">„Že bys mě posléze vykopl ty sám.“</p>

    <p class="MLP-text">„Ale no tak už ji nech, je to stará, trochu pošukaná ženská, co moc pije a&nbsp;teď má ještě kluka v&nbsp;base… víš, že za ním posledně nebyla ani v&nbsp;návštěvní den…“ (to byl pátek: to Zita přijela za mnou a&nbsp;pohádali jsme se…) „…&nbsp;a vždyť je tolik krásnejch holek a&nbsp;mladejch. Už jsem si na tebe zvykl, Borku. A&nbsp;nerad bych se s&nbsp;tebou loučil…“</p>

    <p class="MLP-text">Profesionální cynik a&nbsp;Gráfova pravá ruka Frank Secký si přišel „jen na chvilku sednout“, jak řekl, do mé kanceláře. Sedl si a&nbsp;mlčel asi dvacet minut.</p>

    <p class="MLP-text">„Tak co,“ řekl konečně.</p>

    <p class="MLP-text">„Přejete si, soudruhu náměstku?“</p>

    <p class="MLP-text">„Ty víš co.“</p>

    <p class="MLP-text">„Vážně nevím…“</p>

    <p class="MLP-text">„Ale víš.“</p>

    <p class="MLP-text">„Chcete mi naznačit, že vás za mnou poslal soudruh ředitel v&nbsp;jisté delikátní záležitosti?“</p>

    <p class="MLP-text">Frank Secký se mi drze usmíval do očí a&nbsp;odklepával popel cigarety pod můj filodendron. Ačkoliv ta rostlina patří podniku a&nbsp;tedy i&nbsp;nad ní vládne ředitel se svými náměstky. Co dělá můj poslední červený list na tom zvláštním stromě? Drží se ještě? Frank Secký se drze usmívá. On má času kolik chce. Plní uložený úkol.</p>

    <p class="MLP-text">„Vidím, že ti to počítání nejde moc od ruky,“ směje se mi škodolibě.</p>

    <p class="MLP-text">„Myslíte teď nebo vůbec?“</p>

    <p class="MLP-text">„Teď. Tak co.“</p>

    <p class="MLP-text">„Tak nic!“</p>

    <p class="MLP-text">„Jsi nervózní, hochu.“</p>

    <p class="MLP-text">„To se vám jen zdá.“</p>

    <p class="MLP-text">„Vidím to. Tak co.“</p>

    <p class="MLP-text">„Protože mi zřejmě opravdu nemáte co sdělit, jistě mě omluvíte, když se teď vzdálím… asi na hodinu.“ Nenávidím se za to, že koktám. A&nbsp;rudnu. Proti mně sedí studená bestie.</p>

    <p class="MLP-text">„Jen seď. Tak co.“</p>

    <p class="MLP-text">„Jdu se vysrat, pane Secký!“</p>

    <p class="MLP-text">„Povím ti to krátce. Nech paní Gráfovou. Nebo vyletíš. Z&nbsp;podniku. Z&nbsp;domu. S&nbsp;polepenými posudky. Se soudní žalobou. Inženýrů <span>chemie</span> je teď už dost&nbsp;– v&nbsp;Čechách, na severní Moravě i&nbsp;na východním Slovensku. Sklapneš jak kudla. Poslední termín: do konce roku. Vyser to všecko. I&nbsp;kdybys měl srát krev. A&nbsp;pak důkladně spláchni.“</p>

    <p class="MLP-text">Tušl a&nbsp;Secký jsou konečně placeni, aby… aby vytvářeli vhodné pracovní prostředí všem zaměstnancům. Včetně ředitele. Ale Dáša Zíbrtová&nbsp;– nebo že by Gráf poslal na mě i&nbsp;ji? Hrají spolu bridž…</p>

    <p class="MLP-text">„Nech Zitu, Borku, je to zlomená žena…,“ říká mi Dáša.</p>

    <p class="MLP-text">„Nebylo by ode mne surové prostě ji teď nechat?…“</p>

    <p class="MLP-text">„Později to bude laskavější?“</p>

    <p class="MLP-text">Dáša se dala na náboženství a&nbsp;tisíc let pro ni už nic neznamená. Nejmenší časový úsek, který považuje vůbec vhodný za zmínku, je minimálně věčnost. Naše svatá Evropa Zíbrtová… Alex jí nosil celé náruče nádherných květin (jak Alexe znám, rozhodně je neplatil) a&nbsp;jásal, že Dáša s&nbsp;ním zase mluví a&nbsp;květiny přijímá&nbsp;– dokud nezvěděl, že je nosí do arciděkanského kostela. Na zdobení chrámu ovšem Alexe nikdo neužije.</p>

    <p class="MLP-text">Dokonce ba i&nbsp;Madda mi vyjádřila své morální pohoršení. Jednou si přišla vypůjčit zápalky, pak balíček cigaret, pak padesátikorunu, a&nbsp;když jsem si troufl odmítnout půjčit jí ještě stovku (tu padesátikorunu mi přirozeně nevrátila a&nbsp;pouhou připomínku považuje za krkounství, formulovala to daleko ostřeji), řekla mi, že jsem gigolo. Pak jsem přemýšlel, proč jsem ji neuhodil. Protože jsem vděčný, že se mnou vůbec ještě někdo mluví? Nebo protože se jí už bojím? Proč <span class="MLP-znak-kurziva-11b">už…</span> Nakonec musí člověk Maddě závidět. Odbude si to na zádech, zaheká, nacpe se, usne a&nbsp;je pořád fit… <span class="MLP-znak-kurziva-11b">žít jako divoch někde hluboko v&nbsp;pralese V&nbsp;kruhové vesnici chatrčí z&nbsp;banánového listí Spát na udusané hlíně Živit se lovem a&nbsp;být věčně při chuti Po tanci kolem ohně mít všecky ženy kmene A&nbsp;přitom žádnou z&nbsp;nich Ležet jako zvíře v&nbsp;trávě a&nbsp;mžourat do slunce&nbsp;–</span> ach, o&nbsp;čempak jsem to snil ještě docela nedávno?…</p>

    <p class="MLP-text">Mezi lidmi si připadám jako krysa v&nbsp;pasti. Jejich sevření se úží. Z&nbsp;jejich pohledů vyciťuji všeho schopnou zášť… Zní mi v&nbsp;uších: to asi Roman Gráf teď na mě myslí ve své cele. Kdyby ho dnes večer pustili, vraždilo by se v&nbsp;mém pokoji dnes večer znovu.</p>

    <p class="MLP-text">Atmosféra všeobecné štvanice: i&nbsp;ta nová holka v&nbsp;domě si na mě tedy troufla. Jarka nebo Jana Rybenská nebo Rytířová nebo tak nějak. Docela klidně si přišla za mnou a&nbsp;zaklepáním si mě předvolala na chodbu. Kvůli jejímu ubytování&nbsp;– jakési zmatky.</p>

    <p class="MLP-text">Holka mluví příliš hlasitě na můj vkus. Špatně oblečená: modrá sukně a&nbsp;červený svetr. Nemožná blůzka. Střevíčky z&nbsp;roku asi 1905. Účes pohromantní, ale vlasy husté a&nbsp;zřejmě přirozeně vlnité. Celkem by byla docela hezká… Drzé oči. A&nbsp;drzá ňadra&nbsp;–</p>

    <p class="MLP-text">Já za nic nemohu, holka. Oč jde: montéři pozdě uvědoměni, že mají bydlet výjimečně v&nbsp;hotelu, šli normálně přímo z&nbsp;vlaku do své montércimry. Pozdě odeslaný telegram, to se stává. Holka prý musela spát na nádraží. Snad to nebylo tak tragické. Konečně mohla přespat tedy v&nbsp;tom rezervovaném hotelovém pokoji… Ovšem, nikdo jí to neřekl.</p>

    <p class="MLP-text">Holka se ptá, zda prý já bych byl ochoten odskakovat si z&nbsp;domu spát do hotelu a&nbsp;uvolňovat svůj domov čtyřem chlapům. Stavíš to demagogicky, maličká. Ostatně montércimra není žádný domov. Konečně já si taky odskakuji bydlet do Zitina domu u&nbsp;řeky. Jestli prý by mi to vyhovovalo. Vyhovuje mi to? Na jak prý dlouho tohle provizorium. Provizorium… Zda prý na rok, na dva nebo na pět let. Kdo ví, co bude za rok, za dva, za pět let…</p>

    <p class="MLP-text">Jana mi nedá pokoj. Jmenuje se Jana Rybářová a&nbsp;chodí znovu a&nbsp;znovu urgovat svou bytovou věc. Je jí devatenáct let&nbsp;– pohádkový věk. Můj otec s&nbsp;matkou jsou také šest let od sebe. Kolik je vlastně Zitě? Jana je neodbytná. Velice hezká. Její ňadra… jistě dělá nějaký sport. Abych prý za ni intervenoval u&nbsp;Tušla. Sám bych u&nbsp;něho potřeboval intervenci, za sebe. Že prý jsem v&nbsp;montércimře taky nevydržel bydlet. Vydržel jsem tam dva roky, slečno. Že prý je škoda protějšího prázdného pokoje. Jsou v&nbsp;něm na zemi kolejnice, slečno. Že prý by je mohli údržbáři odstranit. Ale my si údržbáře půjčujeme už z&nbsp;Cosmopharmy a&nbsp;pořád jich máme zoufale málo, slečno. Že prý by to stihli za půlhodinku. Že prý by mohli přijít po pracovní době. Že prý by jim přesčasový příplatek zaplatila ona sama ze svého. Že prý ale závod má peněz dost, když prý vrací statisíce ze mzdových fondů do Prahy&nbsp;– kde to ti lidi berou? Mezi námi řečeno, vrátili jsme Sdružení vskutku necelých 480 000, ale to je takticko-strategická záležitost. Potřebujeme od lidí v&nbsp;centru zase jiné služby. Rozdat všecky peníze&nbsp;– nač bychom zde pak vůbec byli? Je zde otázka rentability… A&nbsp;zas mzdových relací… A&nbsp;mzdových stropů… Regulací a&nbsp;korelací… Jana se mi směje do očí. Zda prý poněkud nekecám. No dovolte, slečno&nbsp;– A&nbsp;že prý jsem jí zatím vůbec neodpověděl&nbsp;– ostrá děvčica. O&nbsp;té ještě uslyšíme. Jsem já ještě ostrý?…</p>

    <p class="MLP-text">Hovor s&nbsp;Janou mě tak zdržel&nbsp;– kdypak naposledy jsem se tak pobavil?&nbsp;– že jsem přišel o&nbsp;půlhodinu později na naše místo v&nbsp;Jateční ulici. Zita tam už parkovala se zhasnutými světly.</p>

    <p class="MLP-text">„Čekáš dlouho, miláčku?“</p>

    <p class="MLP-text">„Nevím, co mě to napadlo, přijela jsem dnes o&nbsp;půlhodiny dříve…“ Hned se líbáme. Zita projíždí městem jak ďábel. Už žádné objížďky a&nbsp;úzké uličky&nbsp;– přímo přes náměstí. V&nbsp;domku se svlékáme hned za dveřmi. Nádherný závod. Jsme posedlí. Zita je dříve než já a&nbsp;já se s&nbsp;ní miluju v&nbsp;ponožkách. Škoda každé vteřiny&nbsp;–</p>

    <p class="MLP-text">Po onom výstupu jako by naše láska ještě zesílila. Třídenní odloučení nám dokázalo, že už bez sebe nemůžeme být. Milujeme se pořád víc&nbsp;– a&nbsp;pořád víc se mučíme:</p>

    <p class="MLP-text">„Jsem ti na obtíž.“</p>

    <p class="MLP-text">„Nejsi.“</p>

    <p class="MLP-text">„Jsem!“</p>

    <p class="MLP-text">„Nejsi. To spíš já tobě.“</p>

    <p class="MLP-text">„Chceš se mě tedy zbavit!“</p>

    <p class="MLP-text">„Nechci, proboha! Copak bych to nemohl už dávno udělat?“</p>

    <p class="MLP-text">„Taks na to už myslel?“</p>

    <p class="MLP-text">„Nemyslel, jen ti dokazuji&nbsp;–“</p>

    <p class="MLP-text">„Myslíš na to pořád. Je ti se mnou zima. Už čekáš jen na vhodnou příležitost!“</p>

    <p class="MLP-text">„Jsi surová a&nbsp;zlá!“</p>

    <p class="MLP-text">„Nenávidím tě!“</p>

    <p class="MLP-text">„Já tě miluju!“</p>

    <p class="MLP-text">„Odpusť…“</p>

    <p class="MLP-text">„Ty odpusť…“</p>

    <p class="MLP-text">„Můj drahý…“</p>

    <p class="MLP-text">„Má lásko…“</p>

    <p class="MLP-text">Pláče a&nbsp;těším ji. Líbáme se a&nbsp;běsníme. Poprvé mluvíme o&nbsp;sebevraždě. Koušeme se. Jak chutná bolest udílená i&nbsp;přijímaná… Chuť krve. Což mezi milenci a&nbsp;vrahy je opravdu tolik společného?… Pak ležíme jako mrtví. Kdo z&nbsp;nás dvou je kat, kdo vrah a&nbsp;kdo bodaný? Čím více o&nbsp;tom přemýšlím, tím menší v&nbsp;tom nacházím rozdíl… Budeme se vraždit dál.</p>

    <p class="MLP-text">Krásná dívka Jana Rybářová mi přišla sdělit, že se prý blíží zima a&nbsp;že v&nbsp;montércimře nelze topit. Bojuje o&nbsp;svou svobodárnu se zaujetím křižáka ve Svaté zemi. Ten nevěřící pes jsem já. Už se na ni nemohu dívat. Prchám do domu nad řekou. Čekám na Zitu: bojím se, s&nbsp;jakou dnes přijde náladou. Pro všecky případy se upravuji alkoholem. Dvě vodky, dvě whisky a&nbsp;malý koňak: můj impregnační apret. Zita přijíždí až večer a&nbsp;vůbec nechce vystoupit z&nbsp;vozu. Strašlivý výstup v&nbsp;dešti. Po něm se milujeme v&nbsp;mokrých kabátech. Zita mě poprvé přivezla až k&nbsp;domu. Vystupujeme spolu po schodech. V&nbsp;prvním patře se líbáme.</p>

    <p class="MLP-text">V&nbsp;noci mě budí škrábání na dveře. Jak zvířecí… Už jsou tady… Bojím se otevřít oči. Alex vstává a&nbsp;jde ke dveřím. Byla to Madda&nbsp;– cosi si šeptají. Alex se pro cosi vrací a&nbsp;vychází zase na chodbu.</p>

    <p class="MLP-text">Náhle zvuk kovu o&nbsp;kov a&nbsp;kovu o&nbsp;dřevo. Tohle jsou kleště. Tohle páčidlo. A&nbsp;tohle snad beranidlo jak na dobývání hradu… Slyším teď i&nbsp;hlas Jany Rybářové. Zapaluji si cigaretu a&nbsp;svítím si na hodinky (ploché zlaté Cortebert od Zity): půlnoc. Už vím: Jana a&nbsp;Madda se dobývají do protějšího pokoje. Jako my tenkrát s&nbsp;Alexem. Do své dívčí svobodárny…</p>

    <p class="MLP-text">Mám jim jít pomoci? Jít je zlé a&nbsp;nejít taky. Co udělám? Kouřím druhou cigaretu (Kent, Zitina oblíbená značka) a&nbsp;čekám, až pro mne přijdou.</p>

    <p class="MLP-text">Kouřím třetí cigaretu. Rány zvenčí neustávají. Začínám chápat. Oni pro mne už nepřijdou.</p>

    <p class="MLP-text">Jsem už sám… Nejsem! Vyskakuji z&nbsp;postele, přistupuji k&nbsp;vodovodnímu potrubí a&nbsp;rozeznívám je. Už ne francouzákem&nbsp;– ten si vzal Alex na noční útok&nbsp;– ale svým zlatým krejónem. Taky Zitin dar. Už nebude mé BANG! a&nbsp;Zitino „Klap!&nbsp;–“, teď už oba jen Klap! Konvertoval jsem na Zitin kód. Modrý kód padlé císařovny&nbsp;–</p>

    <p class="MLP-text">Klap!&nbsp;– Klap!&nbsp;– Klap!&nbsp;– Klap!&nbsp;–</p>

    <p class="MLP-text--0-12">Uslyší to Zita při tom děsném randálu z&nbsp;chodby? Propustí tento běsnící dům ještě naše něžné poselství? Tisknu ucho ke kovové trubce. Zito! Má lásko. Můj živote. Má smrti.</p>

    <p class="MLP-dopis-bez1radku">„MU“ je jednotka v&nbsp;Indii, stará již dva tisíce let. Označuje vzdálenost, na jakou je ještě slyšet bučení krávy.</p>

    <p class="MLP-dopis-bez1radku"></p>

    <p class="MLP-dopis-bez1radku">DROGU, KTERÁ UDRŽÍ RYBU NAŽIVU bez vody, vyvinul britský ichtyolog Tom Rayensdale. Přípravek s&nbsp;názvem „Propoxate“ se rozpustí ve vodě, v&nbsp;níž jsou ryby. Ty nejprve ztrácejí stabilitu a&nbsp;pak vypadají jako leklé. V&nbsp;tomto stavu je lze dopravovat bez vody v&nbsp;kontejneru. Po vložení do čerstvé vody opět oživnou.</p>

    <p class="MLP-text-bez1radku--12-0">Proč nelze při nejhlubší lásce sedět klidně v&nbsp;křesle? Proč se při ní člověk kroutí jak raněné zvíře? Proč skučí, sténá, vyje? Když přece bolest i&nbsp;rozkoš se vyjadřuje stejně? Proč se při nejhlubší lásce člověk zpotí, řve a&nbsp;svíjí?</p>

    <p class="MLP-text"><span>„Už před lety vyvinula francouzská firma Hoffmann-La&nbsp;Roche dokonalý tišící preparát. Už se k&nbsp;nám dováží a&nbsp;jmenuje se</span> <span>librium&nbsp;–“ řekl</span> <span>mi Borek v&nbsp;pátek, v&nbsp;návštěvní den mého vězněného synáčka Romana, který jsem obětovala… abych si ověřila, že bych byla schopna Borka nenávidět? Proč jsem mu tedy zlíbala nohy? Svému Juliánovi&nbsp;– kolik těch chlapců teď už vlastně mám? Proč jsem ho tedy opustila? Proč jsem se tedy předtím s&nbsp;ním milovala? Proč jsem ho tedy předtím tak těžce urazila? BEZOHLEDNĚ JAKKOLIV ZRUŠIT TEN MECHANISMUS VEDOUCÍ UKÁJENÍM KE LHOSTEJNOSTI A&nbsp;SMRTI&nbsp;–</span></p>

    <p class="MLP-text">Aby tedy bolestí procitl, když láskou usíná. Ovšemže jsem ho urazila záměrně. A&nbsp;ovšemže lží. Vždyť já jsem šťastná, že smím Borka oblékat. Jsem zvyklá strojit chlapce… Romana nové šaty nudily. Borek nad nimi jásal. Nedůvěřivý, když se měl dát u&nbsp;krejčího změřit. Vybrala jsem látky a&nbsp;střihy sama. Z&nbsp;první zkoušky u&nbsp;krejčího se vrátil nadšen: „Budu mít tři nové obleky!“&nbsp;– říkal to, jako by říkal: „Budu mít Versailles!“</p>

    <p class="MLP-text">Když si je pak dovezl, své Versailles z&nbsp;šedého flanelu, procházel se nenasytně svými novými schodišti, galeriemi a&nbsp;parky&nbsp;– zkrátka trdloval mi před zrcadlem snad hodinu. Kombinoval troje kalhoty s&nbsp;třemi saky a&nbsp;třemi vestami… kolik je tři krát tři krát tři? Nad tuctem bílých košil se div nerozplakal radostí. Že prý zbožňuje dotyk nylonu s&nbsp;pletí… můj chudáček: musím nakoupit tucet košil z&nbsp;přírodního hedvábí. Opájel se barevným akordem své snědé kůže s&nbsp;ostře bílým (seženu mu něco smetanového) nylonem. Jeho radost mě rozněžňovala a&nbsp;ten akord mě vzrušil: sotva jsme společně první košili zapjali, začali jsme ji zas rozepínat. Dala jsem mu otcovy safírové knoflíčky. Ponožky z&nbsp;Bond Street jsem mu natahovala sama… Teď se už obléká jako gentleman&nbsp;– už sám… Až se mi Roman vrátí, jakou bude mít po vězeňských hadrech radost z&nbsp;nových bílých košil a&nbsp;z&nbsp;hedvábí na těle!</p>

    <p class="MLP-text">Urazila jsem Borka a&nbsp;to šlo pouze lží. Vždyť já jsem šťastná, že ho smím krmit! Jsem zvyklá živit chlapce… Romana jídlo otravovalo a&nbsp;maso vůbec nejedl. Borek byl nad ním u&nbsp;vytržení. „Tohle všecko můžem zbaštit…,“ trnul blaženě nad pečeným krocanem, první naší večeří v&nbsp;chatě. Snědla jsem křídlo a&nbsp;pár kousků tmavého masa ze stehna&nbsp;– zbytek tříkilového ptáka Borek sám! Zahodil příbor, bral celé kusy do rukou, lámal je, trhal a&nbsp;rval, kosti praštěly a&nbsp;tuk mu stékal po loktech, svlékl se na tu masnou orgii a&nbsp;dral se tváří do krocaních útrob až po uši&nbsp;– chápala jsem, že je to i&nbsp;psychická záležitost&nbsp;– Borek žral jako barbarský král. Jak lačný byl a&nbsp;nenasytný… teď už syt a&nbsp;bez valné chuti. Víc pije, než jí, víc chlazeného jablečného koncentrátu než horké pečeně a&nbsp;po každém jídle na vytrávení digestivní likér Nuncius… Až se mi Roman vrátí, jaký bude mít po vězeňské mináži nádherný hlad na maso!</p>

    <p class="MLP-text">Lze si představit vyšší slast než zaučovat chlapce do lásky? Vždyť jsem šťastná, že smím kojit Borkovu touhu. Jsem zvyklá pečovat o&nbsp;chlapce… Dokud nepoznal Maddu, Roman se dívek styděl, přezíral je a&nbsp;nikdy se mi s&nbsp;ničím nesvěřil. Borek se vším. „Jsi jak velekněžka lásky…,“ sténal mi do tváře a&nbsp;křičel: „…&nbsp;jak bohyně&nbsp;–“ Jak lačný byl a&nbsp;nenasytný, jeho tvrdá krev… jako by se znavovala. Jak palčivé milování mi dával… teď spíš už slitovné… Je mu se mnou zima. I&nbsp;mně. Jsme stále neřestnější… Až se mi Roman vrátí, jaký hlad bude mít po ženách a&nbsp;jak dychtiv bude mých ponaučení a&nbsp;rad!</p>

    <p class="MLP-text">Lze si představit lásku bez radosti? Vždyť jsem šťastná, když dovedu Borka rozesmát. Jsem zvyklá těšit chlapce… Roman byl smutný a&nbsp;stále zatrpklejší. Borek radostí šílel. Kuckal smíchem, až mu slzy tekly po tvářích. Teď se mi propadá kamsi do nostalgických mlh… ovšemže se mnou a&nbsp;za mnou, ale já ho potřebuji mít pořád nahoře na slunci… Smutek snad patří k&nbsp;lásce jako ke dni noc. To únava je zlá, to je ta rez, ta plíseň, ta rakovina… lhostejností se přece umírá. Až se mi Roman vrátí, jak bude po letech vězeňských cel a&nbsp;dvorků jásat, že smí kdykoliv sám do města, autem ven, letadlem do Paříže a&nbsp;třeba jen na plovárnu k&nbsp;řece!</p>

    <p class="MLP-text">To lhostejností se přece umírá a&nbsp;ta začíná únavou a&nbsp;ta pochází zv nasycení&nbsp;– DOSTAT SE Z&nbsp;TOHO SMRTÍCÍHO SCHODIŠTĚ! Sebe i&nbsp;své chlapce. Není to snad už takový zákon skutečné a&nbsp;silné lásky, že si sama přivodí muka a&nbsp;trýzeň? Není to odvěce moudré oživení a&nbsp;prokrvení ukojených usínajících těl&nbsp;– neboť tělo je živočich&nbsp;– drásáním jejich duší?</p>

    <p class="MLP-text">Mučíme se tedy svědomitě. Jeden druhého. Okolostojící nám ochotně podávají tu důtky, tu roztopenou síru, tu žhavé kleště.</p>

    <p class="MLP-text">I&nbsp;chladnou vodou se dá člověk týrat. Evžen ztvrdl a&nbsp;zledověl.</p>

    <p class="MLP-text">„Nechceš se do chaty už docela odstěhovat?“ zeptal se mě.</p>

    <p class="MLP-text">„Zatím ne, miláčku.“</p>

    <p class="MLP-text">„Celkem bych to už uvítal.“</p>

    <p class="MLP-text">„Ano, miláčku.“</p>

    <p class="MLP-text">„Do té doby, kdykoliv se odtamtud vrátíš&nbsp;– koupej se, prosím tě, pečlivěji. Z&nbsp;čistě hygienických ohledů…“</p>

    <p class="MLP-text">Evžen zachovává nepohnutou masku, jen jeho hlas je o&nbsp;čtvrttón vyšší. Žiji s&nbsp;ním sedmnáct let: tohle je způsob jeho studeného běsnění. Evžen nikdy nezraňuje. S&nbsp;nekonečnou trpělivostí zbrojí a&nbsp;číhá. A&nbsp;v&nbsp;pravý okamžik, vypočtený s&nbsp;šachovou exaktností, studeně likviduje. Nejraději cizí rukou. Umí vládnout. Co asi zakouší Borek v&nbsp;závodě…</p>

    <p class="MLP-text">„Zitunko, milá,“ útočí Evžen Frankem Seckým, svým oblíbeným jezdcem, „nepřeháníš to už kapánek, drahoušku? Vždyť už vypadáš docela u-ta-ha-ně-“</p>

    <p class="MLP-text">„Ale cítím se přitom báječně.“</p>

    <p class="MLP-text">„A&nbsp;tak je to, naše malá šelmička Zitie začala nový sport! Účinkuje to skvěle, pleť máš tedy vážně báječnou… Kdybych si tě tak nevážil, hned bych se sám pokusil… Vážně, velice mě vzrušuješ. Máš teď takový appeal&nbsp;– ale, mezi námi děvčaty, není to trochu… monotónní, pořád ta nádeničina u&nbsp;zadku&nbsp;– promiň, to mi jen tak ujelo. Chtěl jsem původně mluvit o&nbsp;umění. Víš, my jsme teď s&nbsp;Helenou vymysleli něco, něco ale tak úžasného… jsou k&nbsp;tomu potřeba čtyři lidi. Zvlášť pro mladíky je to fantastický. Mohli byste k&nbsp;nám někdy odpoledne zajít?“</p>

    <p class="MLP-text">„Já s&nbsp;Evženem?“</p>

    <p class="MLP-text">„Proboha, tomu ani slovo!&nbsp;–“</p>

    <p class="MLP-text">Smála jsem se Frankovi do očí. Chápu, Evžene, že můžeš hrát jen tím dřívím, které máš po ruce&nbsp;– ale ohnilou tyčkou z&nbsp;plotu? Nemaje slonovinu posunul Evžen po své šachovnici další shnilou tyčku z&nbsp;plotu:</p>

    <p class="MLP-text">„Řekla jsem si, že se na tebe rozhodně zas musím jednou podívat,“ žvatlala Helena Secká, ta studená chlípná koza. Asi po dvou letech mě náhodou zrovna teď přišla navštívit.</p>

    <p class="MLP-text">„Kdo při tom tvém řeknutí všecko byl?“</p>

    <p class="MLP-text">„Ty jsi úžasně duchaplná, ostatně vždycky jsi byla, bylas vždycky můj vzor a&nbsp;tak a&nbsp;poslyš, drahoušku, jak ty to jen <span class="MLP-znak-kurziva-11b">děláš,</span> že držíš tak úžasně <span class="MLP-znak-kurziva-11b">figuru,</span> viď, že teď <span class="MLP-znak-kurziva-11b">nenosíš</span> podprsenku, vážně ji máš? No ale ty jsi jak holka, jak gymnazistka, jak ty to jen <span class="MLP-znak-kurziva-11b">děláš,</span> že jsi tak úžasně <span class="MLP-znak-kurziva-11b">sexy,</span> no to mi musíš hnedka prozradit, jak ty na to <span class="MLP-znak-kurziva-11b">jdeš,</span> přece jsme před sebou nikdy neměly tajnosti, ty máš nějaký <span class="MLP-znak-kurziva-11b">triky,</span> viď že to <span class="MLP-znak-kurziva-11b">děláš</span> nějak <span class="MLP-znak-kurziva-11b">obzvláštně,</span> ale to mi musíš vážně <span class="MLP-znak-kurziva-11b">prozradit</span>&nbsp;–“</p>

    <p class="MLP-text">Viděla jsem v&nbsp;duchu, co ubohá Helena přitom asi vidí v&nbsp;duchu, a&nbsp;kdyby tak bylo možné popsat jí podrobně včerejší odpoledne&nbsp;– Evžen by to zasloužil za volbu tak žalostných figur. Ale když chceš, kozo milá, poradím ti ráda: „Mezi námi děvčaty&nbsp;– ale, Helenko, nikomu ani muk!“</p>

    <p class="MLP-text">„Jako hrob zařezaný ryby!“ Vzrušením se přímo potila.</p>

    <p class="MLP-text">„S&nbsp;tvým Frankem… přiznej, že to už nestojí za nic.“</p>

    <p class="MLP-text">„Za míň než za nic, my, abychom vůbec něco tento, musíme napřed půl hodiny&nbsp;–“</p>

    <p class="MLP-text">„Mlč! Chtělas přece, abych poradila já tobě, ne?“</p>

    <p class="MLP-text">„Jsem celá ucho, jak říkají Němci…,“ Helena už sotva dýchala.</p>

    <p class="MLP-text">„Zkus si najít mladého muže, Helenko.“</p>

    <p class="MLP-text">„A&nbsp;dál&nbsp;–&nbsp;–“</p>

    <p class="MLP-text">„Toť vše, drahá přítelkyně. Ostatní se už dostaví samo.“</p>

    <p class="MLP-text">„Ty mi nechceš nic říct…“ Sešpulila pusu do podkůvky. Jak třicetiletá holčička.</p>

    <p class="MLP-text">„Vzkaž to Frankovi. A&nbsp;přijď mě zas navštívit po Vánocích.“</p>

    <p class="MLP-text">„Přece tohle bych nikdy Frankovi&nbsp;–“</p>

    <p class="MLP-text">„Totiž Evženovi via Frank. A&nbsp;teď mě omluv, potřebuji se teď vykoupat. Po tvé milé návštěvě je to přímo nutkavé. Tak po Vánocích, drahoušku. Nebo raději po Velikonocích.“</p>

    <p class="MLP-text">Snad si mohu taky jednou dovolit kopnout? Ale jich je víc a&nbsp;jejich zášť stoupá po širokém schodišti. Dáša Zíbrtová se nade mnou chtěla pomodlit jak nad mrtvolou&nbsp;– později, miláčku. A&nbsp;do skorotického kostela už s&nbsp;tebou nepůjdu, protože tam Matka smí mít svého Syna na klíně. Mě k&nbsp;němu pouštějí jen každý druhý pátek&nbsp;– a&nbsp;celých čtrnáct dnů pak z&nbsp;toho pláču.</p>

    <p class="MLP-text">Roman nosí hnědý stejnokroj a&nbsp;děsnou košili. Stojí proti mně a&nbsp;mlčí. „Ano, maminko.“ AU. „Ne, maminko.“ AU. Nic nechce, nic nepotřebuje. Mlčí strašně. Jeho oči&nbsp;– AÚÚÚÚÚ&nbsp;– ale já při něm myslím na tebe, synáčku, to pro tebe kupuji šedý flanel a&nbsp;bílé košile, to pro tebe škubám a&nbsp;peču drůbež, tobě chci radit, s&nbsp;tebou jet vozem a&nbsp;tebe rozesmát&nbsp;– Roman mlčí. To jsi už syt mateřské lásky?! To mě už ani nenávidět nemůžeš?! Ale vždyť ty nesmíš zemřít, to já musím&nbsp;– před tebou. Roman mlčí.</p>

    <p class="MLP-text">To jeho oči mluví a&nbsp;jeho mlčení je strašná obžaloba. To jeho pohled mi řekl, že mám jednoho chlapce. Jeho&nbsp;– svého syna.</p>

    <p class="MLP-text">A&nbsp;proto jsem jela za Borkem právě v&nbsp;pátek, v&nbsp;návštěvní den Romana. Abych si znázornila, že je nutno volit mezi mými dvěma chlapci. Jela jsem za Borkem pro milosrdenství jeho nenávisti. Rozvaž mě a&nbsp;pusť mě k&nbsp;mému synovi.&nbsp;– Proto jsem Borka urazila. Proto mu zlíbala nohy. Proto jsem se ho nasytila až k&nbsp;mdlobě. Proto mu vyznala svou nenávist. Proto od něho odjela.</p>

    <p class="MLP-text">Přijela jsem večer domů už zase čistá. Je konec. Teď už jen matka. Za čtrnáct dní pojedu za svým synem a&nbsp;jeho oči to poznají i&nbsp;z&nbsp;mého mlčení.</p>

    <p class="MLP-text">Byl to večer klidu po dlouhých týdnech trýzně. Koupala jsem se. Zkusila jsem si ve vaně zpívat. Udělala jsem vybranou večeři. Evžen mě zkoumavě sleduje. Jaký další tah promyslil? Neodpusť, ale zříkám se své lásky jen kvůli Romanovi. Tvé odpuštění bude chladné jako tvá zloba. Odpusťme si, co jsme si. Nic jsme si. Jen že jsme na sebe zvyklí… Sedmnáct let. Ještě dalších sedmnáct? Ještě dvakrát sedmnáct? Dívala jsem se s&nbsp;Evženem na televizi. Namíchala jsem dva manhattany. Vzala si nové pyžama. Cold cream, pleťovou vodu, zubní pastu, ústní vodu, výplach, síťku na vlasy. Dvě tabletky gastrogelu. Tabletku dormitalu. Tabletku libria. Doušek rondy. Bolest se připlížila v&nbsp;noci, zařvala ve tmě a&nbsp;její tesáky mi zaskřípěly na lebce.</p>

    <p class="MLP-text">Tři dny jsem to vydržela. Tři dny jsme to s&nbsp;Borkem vydrželi. Třikrát čtyřiadvacet krát šedesát krát šedesát bodnutí. Tolik lásky a&nbsp;tolik nenávisti jsme si s&nbsp;Borkem stačili poskytnout v&nbsp;tom pátečním odpoledni, že syti obého vydrželi jsme těch třikrát čtyřiadvacet krát šedesát krát šedesát proluk. Leč nezemřeli jsme.</p>

    <p class="MLP-text">Třídenní odloučení nám dokázalo, že už bez sebe nemůžeme být. Milujeme se dál už jak posedlí a&nbsp;dál už jak posedlí se mučíme.</p>

    <p class="MLP-text--0-12">Milujeme se na popravčím špalku a&nbsp;v&nbsp;našem změtení už nerozeznat, kdo koho exekvuje, odsouzenec líbá kata a&nbsp;oběť se nastavuje vrahově dýce. Prokurátoři ječí vztekem: ale dokud nás od sebe neodtrhnou, nemůže dojít ke stětí.</p>

    <p class="MLP-dopis-bez1radku">PAŘÍŽSKÝ SOUD PRO MLADISTVÉ odsoudil dva provinilce k&nbsp;neobvyklému, ale snad výchovnému trestu. O&nbsp;prázdninách musejí pěšky projít stejnou trať, kterou urazili v&nbsp;ukradeném voze.</p>

    <p class="MLP-text-bez1radku--12-0">Se svěšenou hlavou procházel Borek Trojan domem čp.&nbsp;2000 co nejrychleji, a&nbsp;přece napaden, ve druhém patře, už sotva krok od svých dveří.</p>

    <p class="MLP-text">„Dobrý den, pane sousede&nbsp;–“ zní výsměšně hlas Jany Rybářové, naší nové sousedky, která se sem nastěhovala v&nbsp;noci svémocně, nezákonně a&nbsp;protiprávně. Násilím&nbsp;– jako kdysi já. A&nbsp;už bez mé pomoci… „–&nbsp;tak už tady bydlím&nbsp;–“ zní její hlas: neskrývaná agrese, „–&nbsp;přes všecky vaše regulace a&nbsp;korelace&nbsp;–“</p>

    <p class="MLP-text">„Blahopřeji vám. Osobně jsem rád, že… že…“</p>

    <p class="MLP-text">„Ale vůbec nejste rád. Jak to vysvětlíte svému šéfovi?“</p>

    <p class="MLP-text">„Dovolíte-li, obstarám si své věci sám. A&nbsp;teď promiňte&nbsp;–“</p>

    <p class="MLP-text">„Nic vám neprominu. Když jsem vás přišla prosit, mluvil jste jako úřednická krysa. To jste už tak brzo zapomněl, co to je špatně bydlet? V&nbsp;desetipokojové vile u&nbsp;řeky to jednomu už ani tak nepřipadne, že?“</p>

    <p class="MLP-text">„Promiňte, slečno, ale začínáte mě vysloveně už rozhořčovat!“</p>

    <p class="MLP-text">„Já vás? No to je už docela nestydatost! Tak já vás už nebudu zdržovat ve vaší ehm… <span class="MLP-znak-kurziva-11b">práci&nbsp;–</span> Už jen větu: Jste odporný!“</p>

    <p class="MLP-text">Zavřel jsem za sebou dveře a&nbsp;bylo mi špatně od žaludku. Strašná chuť na trošku alkoholu&nbsp;– ale ani kapka tady. Alex všecko vypil. A&nbsp;voda tady v&nbsp;druhém patře neteče. Co v&nbsp;tomto domě ještě hledám? Sousedé mě už odepsali.</p>

    <p class="MLP-text">„Copak v&nbsp;tom baráku nemůžeš dohlídnout na trochu pořádku?!&nbsp;–“ plísní mě šéf Bogan Tušl, zřejmě čerstvě vyplísněn. „To jsou už docela zákony džungle. Vedení chce mít ten pokoj z&nbsp;principiálních důvodů prázdný. Musíš mi teď pomáhat, Borku… ve všem. Jsme na jedné lodi.“</p>

    <p class="MLP-text">„Kam ta loď pluje?“</p>

    <p class="MLP-text">„Podle dispozic vedení. Dávám ti úkol: Vymysli, jak zas dostat ty dvě holky dolů do montércimry, jakmile montéři odjedou. To je příkaz. Písemně ti jej nedám&nbsp;– ale jeho splnění se ti písemně projeví.“</p>

    <p class="MLP-text">„Provedu…,“ říkám sklesle a&nbsp;zdvihá se ve mně vztek. Po něm nenávist. Vlna končí hlubokou depresí. Osmnáct let jsem strávil ve školách, abych se něco naučil a&nbsp;stal se někým, abych to něco mohl začít konat. Jak začínám: drcen ředitelem a&nbsp;jeho náměstkem, všeobecně pohrdán, nenáviděn a&nbsp;tupen, nyní hanebný úkol od Tušla, který mě v&nbsp;případě nezdaru&nbsp;– jako při tom našem návrhu plánu&nbsp;– bezostyšně během vteřiny opustí. Ani velevýkonný Tušl se svou vzteklou fenou Jolanou nesvedli uhájit pokoj proti mně a&nbsp;Alexovi. Proč by se to mělo podařit mně? Úkol pro inženýra chemie: proti jejich vůli přestěhovat dvě dívky z&nbsp;dívčí svobodárny do ubytovny montérů. Trestat totéž, čeho jsem se sám beztrestně dopustil. Biřicem bez naděje na úspěch. Ovšem, nevelí mi ty dívky zastřelit, pouze je přestěhovat. Jaký je v&nbsp;tom vlastně rozdíl? Jako mezi popravčím a&nbsp;polykačem vlastních výkalů. Proč si náhle troufají tohle na mě žádat? Proč náhle už nejsem ostrý?</p>

    <p class="MLP-text-bez1radku--12-0">Borek ležel na břichu, jak vzteklé zvíře kousal do třásní přehozu a&nbsp;Zita ho něžně hladila po zádech.</p>

    <p class="MLP-text">„Můj chlapče…,“ šeptám a&nbsp;opatrně se ho dotýkám&nbsp;– proč při hlazení tak cuká svaly ramenou?&nbsp;– „Lidé jsou zlí. Nepouštějme je proto ani v&nbsp;myšlenkách sem dovnitř k&nbsp;nám…“</p>

    <p class="MLP-text">„To bychom si museli asi zalézt do rakve a&nbsp;víko si zevnitř přinýtovat!“</p>

    <p class="MLP-text">„Nebylo by to lepší?…“</p>

    <p class="MLP-text">„Jistě. Ale za chvilku musíme vstát a&nbsp;vrátit se mezi ně.“</p>

    <p class="MLP-text">„Můj chlapče… Můj hošíčku s&nbsp;rozbitým kolenem…“</p>

    <p class="MLP-text">Proč se ode mne náhle odtahuje? Proč snáší raději mé výčitky než mou něžnost&nbsp;– ve mně je něhy podzemní jezero sycené sílící podzemní řekou. Proč nechceš, abych tě chovala?</p>

    <p class="MLP-text">„Prosím tě, nedělej zas ze mě malýho chlapečka… Už mi není šestnáct&nbsp;–“</p>

    <p class="MLP-text">Šestnáct je Romanovi. Snad si to Borek neuvědomil, když to říkal&nbsp;– nebo mám zas od něho odejít? Vracet se k&nbsp;němu bude pokaždé těžší&nbsp;– z&nbsp;jeho strany… Vrhám se k&nbsp;němu a&nbsp;objímám ho, jeho celé tělo svým tělem&nbsp;– Borek mě odstrkuje prudkými pohyby&nbsp;– já je začínám chápat, já se jich začínám bát… Bezděčně prudkými pohyby, jakými se tonoucí dostává nad hladinu, jakými napadá i&nbsp;svého záchrance… Ale já nejsem jeho záchrance, já jsem ta voda, která ho stahuje do sebe níž.</p>

    <p class="MLP-text">Borek se mi vymaňuje, odsouvá se a&nbsp;pak&nbsp;– jakoby omluvně a&nbsp;provinile&nbsp;– se staví na nohy a&nbsp;přechází pokojem. Má obava nabývá trýznivě ostrého tvaru: Borek je u&nbsp;mě, v&nbsp;mém pokoji, ale teď jde sám… cestou, na niž už nemohu za ním vkročit.</p>

    <p class="MLP-text">„Borku, miláčku. Pojď sem za mnou…“ Zdařilo se mi skrýt svou úzkost?</p>

    <p class="MLP-text">„Teď mě nech. Musím přemýšlet.“</p>

    <p class="MLP-text">„O&nbsp;čem?“</p>

    <p class="MLP-text">„Tomu bys nerozuměla.“</p>

    <p class="MLP-text">Borek chodí po mém pokoji, přechází od okna ke dveřím, sem a&nbsp;tam, ale ty jeho krátké dráhy se kdesi sčítají a&nbsp;krok za krokem se mi vzdaluje… jako by kamsi vycházel z&nbsp;našeho obležení. Až rozrazíš ten tísnivý kruh, přijedeš pro mne na bílém koni?…</p>

    <p class="MLP-text">„Odpusť, Zito, ale teď… potřebuji být sám.“</p>

    <p class="MLP-text">„Rozumím. Běž.“</p>

    <p class="MLP-text">Obléká se. Spodky ode mne, ponožky z&nbsp;Londýna ode mne, bílou košili ode mne… cítí ještě slast při dotyku nylonu s&nbsp;pletí? Bláznivá ženská, vždyť je to přece pouhé prádlo. Jeho prádlo. Ležím v&nbsp;posteli a&nbsp;dívám se na něho. Mám ještě rychle vstát a&nbsp;obejmout ho?&nbsp;– A&nbsp;zažít znovu jeho pohyby plavce, ty prudké pohyby, řízené z&nbsp;poplachového centra: z&nbsp;centra sebezáchovy… Ty pohyby proti mně.</p>

    <p class="MLP-text">„Vezmi si vůz…,“ říkám. Jako bych ho stahovala za nohy…</p>

    <p class="MLP-text">„Dík. Půjdu pěšky.“</p>

    <p class="MLP-text-bez1radku--12-0">„Tak užs něco vymyslel?“ zeptal se Bogan Tušl a&nbsp;zamrkal na svého podřízeného Borka Trojana.</p>

    <p class="MLP-text">Hledím na svého šéfa a&nbsp;náhle si všímám některých detailů: Vějířky vrásek pod Boganovými vnějšími očními koutky. Z&nbsp;vnitřních vycházejí pruhy poničené pleti. Přibývají bílé vlasy na spáncích. A&nbsp;jak nechutně ztloustl!</p>

    <p class="MLP-text">Dívám se na tebe, Bogane Tušle, a&nbsp;žasnu. Tys za posledního půl roku zestárl o&nbsp;deset let! Příliš pracuješ: za náměstka Abrta, jemuž se tím pádem chce do důchodu pořád míň a&nbsp;míň. Pak za mě&nbsp;– nejsem ještě zapracován a&nbsp;ty s&nbsp;tím ze strategických důvodů nijak zvlášť nespěcháš. A&nbsp;do třetice za sebe… jaks býval svěží, kdyžs&nbsp;ještě konal jen tuto svoji třetinu! A&nbsp;jak ostrý bývals… teď už vlastně škemráš na svém podřízeném, aby za tebe provedl špinavost, k&nbsp;níž už sám nemáš sil. Poprvé jsi za to byl odměněn jako za zásluhu. Teď je to už pouhá trudná povinnost. Jak bídně honorovaná: dostals zatím přidáno Kčs 181,– a&nbsp;kdykoliv odvolatelné povolení nastěhovat se nezákonně do nového bytu. Na vaší modré lodi se mizerně platí, panstvo. Zkusím tedy trochu si zastávkovat. Nastoupil jsem k&nbsp;vám jako ustrašený plavčík. Zkazil jsem si debut. Tož tedy napravit, co se ještě dá: z&nbsp;pevniny vzal si s&nbsp;sebou plavčík dýku.</p>

    <p class="MLP-text">„S&nbsp;tou špinavostí, Bogane, už se mnou nepočítej.“</p>

    <p class="MLP-text">„Ty ses zbláznil nebo co?!&nbsp;–“</p>

    <p class="MLP-text">„Od prvního jsem měl dostat přidáno. Kde je to lejstro?“</p>

    <p class="MLP-text">„Až se budeš víc snažit.“</p>

    <p class="MLP-text">„Ty ses snažil až na půdu a&nbsp;došels v&nbsp;té snaze až ke svařování kolejnic&nbsp;– mimochodem, dali ti už dekret na byt?“</p>

    <p class="MLP-text">„Co to do tebe vjelo? Vždyť jsi už začínal být skoro rozumný… Jak myslíš. Připrav se na další změnu místa. Zpátky do provozu už ovšem nemůžeš&nbsp;– tvé místo v&nbsp;cechu je obsazeno.“</p>

    <p class="MLP-text">„Připadám si tedy jak v&nbsp;šachu při ztrátě figury. Hraješ šachy? Ne? Škoda. Věděl bys, že ztrátou figury dostává partie říz. Pro nemožnost remízy ti totiž zbývá už jen využít chyb soupeře k&nbsp;vítězství.“</p>

    <p class="MLP-text">„To chceš jako zvítězit nade mnou? Tak to se raději spakuj hned.“</p>

    <p class="MLP-text">„Hodláte tedy, soudruhu Tušle, vyhodit mě na dlažbu jen proto, že odmítám nezákonně vystěhovat děvčata z&nbsp;dívčí svobodárny do ubytovny montérů? Aby svobodárna zůstala prázdná pro vaše pletichy? V&nbsp;dnešní bytové tísni je to prakticky zločin. Nebo mě hodláte vyhodit proto, že mám vyšší vzdělání než vy, a&nbsp;tak se mě zbavit z&nbsp;konkurenčních důvodů?“</p>

    <p class="MLP-text">„Co to žvaníš, Trojan!&nbsp;– Ale to je už sprostý!!&nbsp;–“</p>

    <p class="MLP-text">„Proč věříte, že sprostota je váš monopol? A&nbsp;zranitelný nejsem já v&nbsp;tomto závodě sám. Nezapomeň, Bogánku, že pořád ještě nemáš dekret na svůj vlastní byt. Zmocnil ses jej svémocně, nezákonně a&nbsp;protiprávně. Že s&nbsp;vědomím Gráfa a&nbsp;Seckého? Tím hůř pro vás všecky tři. Za jaké služby ti tohle poskytli? Mimochodem, jak to, že své vlastní udání na machinace v&nbsp;závodě likviduješ zas ty sám? Nesouvisí to náhodou nějak s&nbsp;tvým bytem?“</p>

    <p class="MLP-text">Tušl na mě řval asi deset minut&nbsp;– šéf musí zachovat dekorum&nbsp;– ale o&nbsp;dívčí svobodárně se mi pak už nezmínil. Je teď ke mně dokonce zdvořilejší: ó,&nbsp;můj šéf se o&nbsp;mne začal ucházet…</p>

    <p class="MLP-text">Ostrost: prostě nedat se otupit. Muži je nejlépe v&nbsp;útoku. Osvěžuji si poznatky ze školy, když jsem byl ještě mladý&nbsp;– ale copak už nejsem? Vždyť je mi teprve pětadvacet!&nbsp;– že ve vzduchu kromě dusíku a&nbsp;inertních vzácných plynů je rovněž kyslík.&nbsp;– Vdechuji zhluboka. A&nbsp;toužím už po ozonu… ve škole jsme se dále učili, že v&nbsp;přírodě se ozon vyskytuje po bouři.</p>

    <p class="MLP-text">V&nbsp;závodní jídelně, na chodbách, na nádvoří, před domem a&nbsp;v&nbsp;domě mě míjí Jana Rybářová už beze slova. Je to krásná dívka… Ale copak já jsem prašivý?!&nbsp;–</p>

    <p class="MLP-text">„Slečno Rybářová&nbsp;– pardon, jen na okamžik. Rád bych vám jen řekl, že se svobodárnou vám už teď dají pokoj. A&nbsp;kdyby nedali&nbsp;– už se nedejte!“</p>

    <p class="MLP-text">„To si mě chcete koupit dost lacino, pane inženýre. Za co vlastně? Vždyť nic nemáte. A&nbsp;pak, od vás nechci už nic. Štítila bych se toho.“</p>

    <p class="MLP-text"><span>Proč je Jana na mě tak nabroušená, nespravedlivá a&nbsp;zlá… přeptal jsem se diskrétně Maddy Serafinové, když jsem ji potkal na náměstí. Madda se na mne posměšně šklebí: nedovede pochopit, že mi jde pouze o&nbsp;mé místo mezi lidmi, prostě o&nbsp;nejskromnější modus vivendi v&nbsp;domě a&nbsp;závodě… „To by sis s&nbsp;Janou dával, co! To je tělíčko, viďte, pane inžinýr!“</span></p>

    <p class="MLP-text">Zatáhl jsem Maddu do kavárny Svět v&nbsp;prvním patře a&nbsp;investoval do ní čtyři gruzínské koňaky. Kdyby se Madda častěji myla… ale i&nbsp;tak má v&nbsp;sobě něco velmi dráždivého. Nebo je to právě tím… Proč já kretén ji tenkrát nepomiloval&nbsp;– kdoví jak by se pak všecko vyvíjelo dál… Smáli jsme se s&nbsp;Maddou a&nbsp;ohromně jsem se pobavil. Milovat se s&nbsp;Maddou je asi velice přírodní záležitost… což má nepochybně řadu předností. Nebyl jsem dalek jisté závisti, když Madda náhle spatřila svého montéra Oldu a&nbsp;opustila mě v&nbsp;půli věty&nbsp;– ale předtím mi ještě stačila prozradit dvě pikantnosti z&nbsp;intimního života soudruha náměstka Seckého.</p>

    <p class="MLP-text">Profesionální cynik, Gráfova pravá ruka a&nbsp;studená svině Frank Secký si přišel opět „jen na chvilku sednout“, jak řekl, do mé kanceláře.</p>

    <p class="MLP-text">„Tak co,“ řekl a&nbsp;oklepal si popel pod můj filodendron. Ta rostlina je má, protože ji zalévám, a&nbsp;když se mi zachce, vyhodím ji ještě dnes z&nbsp;okna.</p>

    <p class="MLP-text">„Tak co,“ dí náměstek Secký po delší pauze.</p>

    <p class="MLP-text">„Přejete si soudruhu náměstku?“</p>

    <p class="MLP-text">„Ty víš co. Tak co.“</p>

    <p class="MLP-text">„Tak co,“ dím též. Dost primitivní. To svedu taky.</p>

    <p class="MLP-text">„Je už druhého prosince.“</p>

    <p class="MLP-text">„To nám to hezky utíká.“</p>

    <p class="MLP-text">„Tak co.“</p>

    <p class="MLP-text">„Chcete mluvit o&nbsp;jisté ženě, viďte? Já zas o&nbsp;jistých dvou dívkách. Co jste dělal pětadvacátého října odpoledne kolem půl šesté v&nbsp;restauraci Větruše? Dva svědkové mě navštívili v&nbsp;té věci… Už máte tu kapsu zašitou?“</p>

    <p class="MLP-text">Frank Secký mlčí a&nbsp;pozorně na mě hledí. Pokračuji tedy:</p>

    <p class="MLP-text">„Co jste dělal jedenáctého června odpoledne ve svém bytě na Klíši asi v&nbsp;sedmnáct hodin? Přihlásila se mi sice pouze jedna svědkyně, ale zato velice… velice odhodlaná. Intenzivně vás má nerada. Brizantně, dovolíte-li výbušninářský termín. Jak se tomu říká v&nbsp;soudním lékařství&nbsp;– když se to dělá ve třech a&nbsp;ve svatebních šatech? Myslíte, že by bylo velice nesnadné vzbudit o&nbsp;tuto… ehm, deviaci… ehm&nbsp;– zájem u&nbsp;našich spolupracovníků? Ba i&nbsp;za zdmi našeho závodu?“</p>

    <p class="MLP-text">„Všecko je samozřejmě lež. Vyhrazuji si&nbsp;– Teď jsem přišel já za tebou. Víš proč. Tak co.“</p>

    <p class="MLP-text">„Mám pro vás oboustranně výhodný návrh.“</p>

    <p class="MLP-text">„Konečně. Domluvíme se, neboj. Spusť.“</p>

    <p class="MLP-text">„Malý byznys. Vaši klientku Gráfovou za mé dvě: Serafinovou a&nbsp;Rybářovou. Tak co.“</p>

    <p class="MLP-text">„Chceš mě mermomocí pobavit, co, ty… pane inženýre. Je vám teď ovšem naprosto jasné, že vyletíte. Představte si, že máte výpověď už v&nbsp;ruce. Ještě do oběda ji dám už jen oklepat na stroji. Zároveň s&nbsp;dalšími písemnostmi. Po obědě toho dostanete balík.“</p>

    <p class="MLP-text">„Co nadělám. Když jste se už rozhodl, že mám&nbsp;– sklapnout jak kudla&nbsp;– tak jste to říkal posledně, že? To já jen pro přesnost pozdějších citací… Co myslíte, sklapne kudla <span class="MLP-znak-kurziva-11b">potichu?</span> Ještě do oběda si nashromáždím papíry ohledně bytové věci Bogana Tušla. Ta věc začíná pozoruhodně celou řadou písemností odeslaných záhadným pisatelem&nbsp;–“</p>

    <p class="MLP-text">„Jak račte, pane kolego. Následky si přičtěte sám.“</p>

    <p class="MLP-text">Secký odešel. Od té doby už za mnou nepřišel si ani „jen na chvilku sednout“. Výpověď jsem přirozeně nedostal, ačkoliv už řada obědů pokojně uplynula&nbsp;– ferina náměstek neuvedl, který oběd má na mysli. Místo slíbeného balíku mi poslal krásný stolní kalendář, Tušlovi taky, jenže mně se zvláštním listem na každý týden (52&nbsp;listů), kdežto Tušlovi s&nbsp;listy oboustranně potištěnými (pouze 26&nbsp;listů). Následky tedy docela k&nbsp;unesení. Vzduch jako by se obohacoval kyslíkem. Teď ještě ozon&nbsp;–</p>

    <p class="MLP-text">Šel jsem si naproti k&nbsp;děvčatům půjčit cigarety. Jana nekouří. Stojí ve dveřích své dobyté dívčí svobodárny a&nbsp;v&nbsp;jejích očích není slitování. Cigarety tedy nemá. Musím vypadnout. Jana je velice krásná dívka… je čistá. Neměla by tedy být i&nbsp;dobrá? Nemám síly odejít. Nebo to je už síla vytrvat? VŽDYŤ TEĎ UŽ BOJUJI O&nbsp;SVÉ MÍSTO V&nbsp;TOMTO DOMĚ, KDE JSEM ODSOUZEN ŽÍT&nbsp;–</p>

    <p class="MLP-text">„Kdybyste byla tak velice laskavá, slečno… Možná by se někde našly cigarety Maddy…“</p>

    <p class="MLP-text">Jana odchází a&nbsp;zavírá přede mnou dveře. Zamknout se však tyto dveře nedají. Což jsem na tom sám nepracoval? Vcházím dovnitř. Jana právě žehlí. Bílé dívčí věci… Hledá Maddiny cigarety, přirozeně nic nenalézá. Madda zásadně nemá zásoby. Jana chodí po kolejích na zemi, jakoby se vznášela.</p>

    <p class="MLP-text">„Ještě se na mě tak zlobíte, slečno? A&nbsp;proč vlastně?“</p>

    <p class="MLP-text"><span>„Myslíte, že byste mi stál za to? Cigarety nejsou. Jděte si do trafiky!“</span></p>

    <p class="MLP-text">„Půjdu a&nbsp;dík… promiňte, že jsem vás zdržel…“</p>

    <p class="MLP-text">„Spíš sebe, ne? Budete muset za to odprosit tu… tu svou… přítelkyni.“</p>

    <p class="MLP-text">„Ale ne, mám teď zrovna čas… celé odpoledne…“</p>

    <p class="MLP-text">„To ona vám dala volno… na celé odpoledne?“</p>

    <p class="MLP-text">„Jano, nebuďte na mě taková. Cigaret mám doma dost. Přišel jsem jenom… říct vám, že mi na vás záleží…“</p>

    <p class="MLP-text">„Už jsem se lekla, že se mnou chcete začít chodit.“</p>

    <p class="MLP-text">„Proč jste se toho lekla?“</p>

    <p class="MLP-text">„Představte si nás dva…“</p>

    <p class="MLP-text">„Představuji si to. Docela snadno.“</p>

    <p class="MLP-text">„Vám jde vždycky všecko snadno, viďte?“</p>

    <p class="MLP-text">„Ne. Naopak.“</p>

    <p class="MLP-text">„Říkal jste, že vám na mně záleží.“</p>

    <p class="MLP-text">„Je to pravda.“</p>

    <p class="MLP-text">„Tak už přestaňte… se shazovat. Vždyť jste trapný! Když jen pomyslím, že chlapec jako vy… je to odporné. Běžte už raději, nebo…“</p>

    <p class="MLP-text">„Já už jdu…“ (a&nbsp;ve dveřích:) „…&nbsp;budu si vás teď představovat… kdykoliv se mi zachce&nbsp;–“</p>

    <p class="MLP-text">Hodila po mně tenisku. Smál jsem se. Kdy naposledy? Jana je velice mladá. Proč velice? Přiměřeně mladá. Scházím po schodech dolů. Ještě v&nbsp;prvním patře se snažím uchovat si vůni žehlení, tu vůni ženské čistoty a&nbsp;něčeho jako… domova.</p>

    <p class="MLP-text-bez1radku">Zita seděla na kraji pohovky v&nbsp;pokoji s&nbsp;velikým oknem do zahrady a&nbsp;přestala se už dívat na hodinky.</p>

    <p class="MLP-text">Konečně vrznutí zahradní branky. Poprvé dnes přišel Borek později než já. Ale co na tom? Což nejsem žena přijímající muže? Jsem apatická. Už jen čekám, co se bude se mnou dít. Ke všemu ochotná…</p>

    <p class="MLP-text">Borek vypadá dobře. Borek vypadá jinak. Odkud to přišel? Padá do křesla. Objednává si koňak. Hlasitě se směje. Přišel se pobavit. Dívá se na hodinky. Čas jsou peníze. Jeho čas. Moje jsou jen peníze.</p>

    <p class="MLP-text">Nalévám hostu pilně další sklenku. Jako bych měla provizi z&nbsp;konzumace. Borek mě plácá… dozadu. Mám výskat? Sednout si mu na klín? Nebo si pán bude přát napřed taneček? Pán si přeje ještě koňak. Posazuje si mě na klín sám. Připadám si jako děvka v&nbsp;bordelu. Tento dojem stále sílí. Bere si mě zcela bezohledně. Chce si přijít na své. Jsem dnes dost dobrá, pane? Líbila se vám vaše malá Zita?</p>

    <p class="MLP-text">Borek je hotov. Je už dokonale nepřítomen. Vstává, myje si ruce, rychle se obléká. Co by tady ještě dělal? Strčí mi za podvazek stokorunu? Ne: nalévá si ještě koňak. A&nbsp;bere si do kapsičky cigaretu na cestu. Jeden chytrý Řek, který dvakrát v&nbsp;životě zbohatl, razil zásadu: za alkohol inkasujte po konzumaci, za lásku předem. Propásla jsem tedy svou chvíli. Borek odchází. Vypadá dobře. Vypadá už jinak. Mladý muž, který si ve vší počestnosti zahřešil. Bude se mu po tom doma dobře spát.</p>

    <p class="MLP-text">Přijdete opět, pane, za vaší malou Zitou? Budete si příště přát nějakou specialitu, pane? Mohla bych si například připravit metličku z&nbsp;kopřiv, abych přitom víc vyhazovala nohama. Opravdu jste byl dnes se mnou spokojen, pane? Navštivte tedy opět vaši malou Zitu!</p>

    <p class="MLP-text">„Tak ahój,“ praví Borek ve dveřích.</p>

    <p class="MLP-text">„Přijdeš zase?“</p>

    <p class="MLP-text">„Někdy odpoledne. Pozítří… nebo popozítří…“</p>

    <p class="MLP-text">Jak vám to bude vyhovovat, pane. Pro zaměstnané muže odpolední seance za snížené sazby. Nápoje se neúčtují. Navštivte tedy opět vaši malou Zitu! A&nbsp;doporučte ji svým známým. U&nbsp;Zity se pobavíte nejlépe!&nbsp;–</p>

    <p class="MLP-text"><span>Proč vlastně se tak blbě chechtám? Manžel nade mnou udělal kříž, syn bručí v&nbsp;kriminále, frajer zmizel. Sedím rozcuchaná na kraji gauče jen v&nbsp;punčochách, v&nbsp;jedné ruce cigaretu, v&nbsp;druhé flašku, je mi zima a&nbsp;blbě se chechtám. Proč vlastně si myslím, že nejsem děvka? Proč vlastně se blbě chechtám, když bych měla řvát a&nbsp;rvát si vlasy z&nbsp;hlavy?</span></p>

    <p class="MLP-text-bez1radku--12-0">Borek pobaveně sledoval, jak Alex v&nbsp;posteli svědomitě pokašlává, aby u&nbsp;Dáši Zíbrtové vzbudil dojem zánětu průdušek. Alex se pracně potil a&nbsp;vzdychal téměř dojemně. V&nbsp;přestávkách recitoval Ovidia. Alex je štráfek, má klasické gymnázium. Teď jakoby bezděčně předvádí svůj skvělý hrudník těžkého atleta.</p>

    <p class="MLP-text">Dáša je však jako skála, vyjevuje své pohrdání a&nbsp;už se chystá k&nbsp;odchodu. Alex zakrývá hrudník a&nbsp;plynule se přelaďuje na evangelium svatého Matouše:</p>

    <p class="MLP-text">„Ne iudicate ut non iudicemini&nbsp;–“</p>

    <p class="MLP-text">„To je něco o&nbsp;souzení, že?“ praví Dáša a&nbsp;pořád ještě neodchází.</p>

    <p class="MLP-text">„Nesuďte, abyste nebyli souzeni,“ šeptá Alex mezi pokašláváním co nejtišeji, aby Dáša musela přijít zas co nejblíže k&nbsp;němu, „a teď tě naučím něco obzvlášť krásného…“</p>

    <p class="MLP-text">„Ale pak už opravdu hned půjdu!“ praví Dáša rezolutně, nicméně usedá na kraj Alexova kavalce. Alexovi jiskří oči radostí. Radostí z&nbsp;dobývání… Jakou šanci má proti němu mrtvý muž Julda? Zdalipak já budu s&nbsp;to ještě někdy dobýt dívku…</p>

    <p class="MLP-text">Jdu si k&nbsp;děvčatům naproti půjčit cigarety. Jana není doma. Postávám před domem. Jako kdysi. Jak jsem tady sedával na schodku s&nbsp;bosýma nohama v&nbsp;béžovém prachu… tenkrát bylo všecko nějak lepší. Čím to je? Vždyť teď přece Zitu už mám… Snad to bylo proto tenkrát lepší, že tenkrát ještě jsem měl všecko teprve před sebou. Co mám před sebou teď&nbsp;–</p>

    <p class="MLP-text">Chodím si k&nbsp;Zitě pro milování a&nbsp;k&nbsp;Janě pro slova&nbsp;– připadám si jak americký letoun F&nbsp;111 s&nbsp;měnitelnou geometrií křídel&nbsp;– Zita je perfektní a&nbsp;moudrá, Jana zas jednoduchá až prostinká&nbsp;– ve Vietnamu letouny F 111, zasaženy primitivními zbraněmi, padaly k&nbsp;zemi jak hrušky.</p>

    <p class="MLP-text">Zito, má lásko. Milujeme se jako nikdy&nbsp;– pokolikáté to už říkám? Vrcholu už dříve dosaženo. Vrchol není nekonečná kvetoucí louka. Vrchol je v&nbsp;podstatě bod. Po dosažení vrcholu následuje sestup. Ale mně se ještě nechce dolů… mně se už nechce dolů. Začínám se cítit zase jaksi dobře&nbsp;– se Zitou nebo spíše proti ní? Je to ode mne vlastně velice surové. Jako to, že jsem vlastně velice mladý muž.</p>

    <p class="MLP-text">Ten poslední červený list na tom zvláštním stromě před oknem&nbsp;– už spadl. Jak také jinak.</p>

    <p class="MLP-text-bez1radku--12-0">Z&nbsp;DARCOVHO TELA VYOPEROVALI SRDCE, ponorili ho do fyziologického roztoku (kuchynskej soli) a&nbsp;schladili ho až na teplotu 4&nbsp;stupne Celsia. Pri tejto temperatúre potrebuje totiž srdcová tkáň iba minimum kyslíka a&nbsp;vyňatý orgán vydrží v&nbsp;takomto podchladení bez funkčného poškodenia aj niekoľko hodín. Vo vedľajšej operačnej sále po dôkladnej anesteziologickej príprave</p>

    <p class="MLP-text">–&nbsp;napojili pacientke mimotelový obeh</p>

    <p class="MLP-text">–&nbsp;vysadili činnosť jej vlastného srdca</p>

    <p class="MLP-text">–&nbsp;vyoperovali ho</p>

    <p class="MLP-text">–&nbsp;voperovali srdce darcu</p>

    <p class="MLP-text">–&nbsp;elektrickým šokom uviedli nové srdce do rytmickej činnosti.</p>

    <p class="MLP-text--0-12">Počas celej operácie premývali a&nbsp;polievali transplantované srdce ľadovou vodou.</p>

    <p class="MLP-dopis-bez1radku">TRESTNÉ POCHODY mají snížit počet opilých řidičů v&nbsp;Turecku. Zjistí-li turecká dopravní policie, že některý řidič jede v&nbsp;podnapilém stavu, vytáhne ho nemilosrdně z&nbsp;vozu a&nbsp;zaveze v&nbsp;policejním autu do opuštěné krajiny, vždy nejméně 25&nbsp;km od města. Odtamtud musí jít namazaný motorista pěšky.</p>
  </div>
</body>
</html>