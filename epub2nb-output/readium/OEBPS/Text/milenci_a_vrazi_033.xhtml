<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>milenci_a_vrazi-27</title>
  <link href="../Styles/milenci_a__idstyles.css" rel="stylesheet" type="text/css"/>
</head>

<body id="milenci_a_vrazi" xml:lang="cs-CZ">
  <div>
    <p class="MLP-UROVEN2-PARAL" id="toc_marker-5-1"><a id="x.12556"></a>Dobyvatelé</p>

    <p class="MLP-text-bez1radku">Ostře červené a&nbsp;ostře vybroušené nehty zaťaté do podušky a&nbsp;nad okrajem přikrývky číhající zelené oči za dlouhými prohnutými brvami, střehla Broňa Berková každé hnutí své nenáviděné&nbsp;– a&nbsp;nenávidící&nbsp;– spolubydlící (v dívčí svobodárně ve druhém patře domu čp.&nbsp;2000) Jitky Traklové. U&nbsp;nás tady začíná každý den hned od rána bojem o&nbsp;koupelnu, o&nbsp;vařič, o&nbsp;nádobí, o&nbsp;místo… o&nbsp;místo tady jde celkově: pro ně se Jitka vdala za stejně mladého PhMr.&nbsp;Břeťu Trakla (z mužské svobodárny naproti přes chodbu), pro ně zlikvidovala naši tehdejší spolubydlící Maddu Serafinovou a&nbsp;nyní už se svým mužem likviduje mne, aby získala místo a&nbsp;postupně uchvátila celý pokoj pro sebe&nbsp;– ale to mám skočit z&nbsp;okna jen proto, že se té mrše podařilo se vdát?</p>

    <p class="MLP-text">Jitka náhle odhodila cíp přikrývky a&nbsp;v&nbsp;téže vteřině dopadly její paty na koberec, rychlejší Broňa se však střelhbitě vymrštila o&nbsp;zlomek oné vteřiny dříve a&nbsp;již běžela do koupelny&nbsp;– já vím, mohla bych vstát prostě o&nbsp;čtvrt hodiny dřív, ale proč bych se kvůli té svini ani pořádně nevyspala? Však mně naschvál by vstávala třeba o&nbsp;hodinu dřív, i&nbsp;to už tady bylo&nbsp;– Broňa vběhla do koupelny, co nejhlučněji za sebou práskla dveřmi a&nbsp;zamkla se uvnitř na dva západy: teď si tady pobudu tak hodinku a&nbsp;naše Jitunka se dnes zase neumyje, tenhle měsíc vedu 14:8.</p>

    <p class="MLP-text">Broňa otočila oba kohoutky vany naplno&nbsp;– v&nbsp;našem domě teče voda v&nbsp;druhém patře jen časně ráno, dokud panstvo v&nbsp;prvním patře nám ji všecku nevezme&nbsp;– a&nbsp;protahovala se před zrcadlem bez nejmenšího studu (nýbrž naopak), posuzujíc odborně své proporce z&nbsp;rozmanitých úhlů a&nbsp;při rozličných polohách ramen, paží, stehen a&nbsp;lýtek, odstupovala od zrcadla až k&nbsp;protější stěně, aby se viděla celá, a&nbsp;přistupovala zas až k&nbsp;samému sklu a&nbsp;studovala své partikulární detaily&nbsp;– naprosto O. K. Jak nádherný je být mladá zdravá holka&nbsp;–</p>

    <p class="MLP-text">Za tenkými dveřmi Jitčino vzteklé dupání a&nbsp;Broňa se rozkošnicky nořila do vlahé vody, teď začíná Jitka bušit na dveře koupelny a&nbsp;obvyklý dialog („Tohle si vyřídíme jinde a&nbsp;jinak!“ „Víš co ty mi můžeš, náno blbá!“ „A&nbsp;co jsi ty? Obyčejná štětka&nbsp;–“), koupelnu jsem dnes dobyla já a&nbsp;tohle je jen takové střílení pro legraci, dveřmi slyšet, jak se Jitka za námořnického klení myje v&nbsp;dřezu v&nbsp;kuchyňském koutě (nemá tam ani zrcadlo&nbsp;– checheche!), znovu na nás buší a&nbsp;pak konečně už táhne do práce, PRASK&nbsp;– to za sebou ještě práskla dveřmi.</p>

    <p class="MLP-text">Za koupelnu se ventra Jitka pomstila ve svém nízkém a&nbsp;podlém stylu kuchty: úmyslně připálila mléko ve společném rendlíku (kvůli mně pije ta kráva mléko už jen připálené!…), sežrala mi mé sušenky Orange (balíček za 90 haléřů&nbsp;– ale já jich mám ještě osm schovaných vzadu za sporákem, checheche&nbsp;–), zavřela plyn, odšroubovala ovládací křidélko z&nbsp;hlavního plynového uzávěru a&nbsp;vzala si je zřejmě s&nbsp;sebou do práce…</p>

    <p class="MLP-text">Broňa pohrdavě ohrnula ret, otevřela si plyn svým dlouhým nehtem přímo v&nbsp;rýze uzávěru, vyňala ze špičky svého černého střevíce celofánový balíček levného čínského čaje, přičichla k&nbsp;němu (zda ten dobytek Jitka do něj něco nenasypala), a&nbsp;než se jí uvařil čaj, ostře přehlédla svobodárnu (dvě červené válendy, pod každou kufr, a&nbsp;mezi nimi na parketách rudý koberec, dvě skříňky na lůžkoviny, jejich horní plochy coby noční stolky, společná světlá skříň s&nbsp;dveřmi potaženými syntetickou bílou kůží, dvě červená křesla u&nbsp;stolku se skleněnou deskou, na ní vázička z&nbsp;hutnického skla a&nbsp;na zdi reprodukce Renoirových Milenců v&nbsp;trávě) vymýšlejíc odvetu, v&nbsp;náhlé inspiraci přistoupila ke skříni, strhla Jitčinu sukni z&nbsp;ramínka a&nbsp;svým rudým nehtem odtrhla zip od látky tak, aby se při prvním napnutí odpáral, vypila čaj a&nbsp;schroustala k&nbsp;němu balíček sušenek Orange, celofánový obal rozžvýkala svými oslnivými zuby a&nbsp;lepivou kuličku vsunula do samé špičky levého střevíce svátečního Jitčina páru, provedla na koberci několik perfektních přemetů a&nbsp;při hudbě rádijka, dosud stále nahá, si trochu zatančila zalykajíc se v&nbsp;ranním nízkém a&nbsp;ostrém červnovém slunci bezdůvodnou, totální, tou zběsilou radostí, jež bere dech a&nbsp;svírá svalstvo křečí.</p>

    <p class="MLP-text">Modrošedé kontury závodu, věž, stanice a&nbsp;haly, v&nbsp;jitřním oparu jak ponurá vězeňská loď s&nbsp;tisícem těsných kajutových cel, která nás nikdy nedoveze <span class="MLP-znak-kurziva-11b">do bílých přístavů země tisíce jezer…</span> štěstí však, že sedíme aspoň u&nbsp;dveří samotného admirála.</p>

    <p class="MLP-text">Broňa vystoupila do prvního patra správní budovy (Bílého domu), její vysoké podpatky s&nbsp;kovovými konečky rozezněly celou šerou chodbu čtyřiceti kancelářských dveří, až stanuly u&nbsp;posledních s&nbsp;modrou a&nbsp;zlatou tabulkou VEDENÍ PODNIKU. Za nimi maličký úzký předpokoj s&nbsp;oknem na nádvoří, psací stůl a&nbsp;stolek s&nbsp;psacím strojem, dálnopis, dvě křesla, dva filodendrony a&nbsp;dvoje dveře: vlevo NÁMĚSTEK ŘEDITELE, vpravo PODNIKOVÝ ŘEDITEL.</p>

    <p class="MLP-text">Broňa odemkla svůj stůl, stáhla kryt z&nbsp;psacího stroje, zalila filodendrony a&nbsp;otevřela okno&nbsp;– za mizernejch tisíc babek měsíčně tohle snad už pro dnešek stačí. Zbytek dne je už jen můj… jak zabít tolik času, aby se člověk přitom nenudil? A&nbsp;tak jsem se ze sportu zaměřila na soudruha podnikového ředitele pana inženýra Borka Trojana.</p>

    <p class="MLP-text">On je… dekadentní, jako takový ty dlouhý melancholický songy o&nbsp;ničem. Stále unavený, stále malátný… třeba čtvrthodinu vydrží koukat na kytky, které mu denně musím dávat do vázy. Řekla bych, že se mohutně nudí, zařídil si to tady tak, že jeho náměstek František Střelák zařídí všecko za něho a&nbsp;on to pak už jen posvětí jak papež z&nbsp;balkonu. Udělá denně čtyřicet autogramů a&nbsp;vysílen se dá odvézt autem domů. Je to velice smutný a&nbsp;otrávený starý pán.</p>

    <p class="MLP-text">Ale taky docela hezký: vždy v&nbsp;šedém (ale má těch šedých rouch spousty a&nbsp;všecky prvotřídně spíchnuté, dává si je šít v&nbsp;Praze), <span>nádherné</span> bílé košile a&nbsp;fantastický ponožky, to je jeho specialita a&nbsp;musí to bejt import z&nbsp;nějaký pořádně imperialistický země, úžasně lehký a&nbsp;krásně karosovaný italský boty a&nbsp;i ruce má krásný, jako jsou ruce, které už dávno nic nedělají… úzký bledý obličej, dost už poničený, vrásky a&nbsp;tak, ale zas interesantní s&nbsp;těma stříbrnejma spánkama, smutný starý oči a&nbsp;místo úsměvu se šklebí, vysokej a&nbsp;štíhlej, ale začíná mu už bříško… do prvního patra vyjde udýchanej.</p>

    <p class="MLP-text">Padla jsem mu do oka, hned jak mě poprvé zblejskl na té výroční slavnosti v&nbsp;závodní jídelně. To jsem ještě dělala ve mzdovce, zedřená a&nbsp;šíleně otrávená… V&nbsp;jeho vykulených očičkách jsem se hned při prvním tanečku s&nbsp;ním viděla už bosá až po krk&nbsp;– jenže jsem se s&nbsp;ním pak moc často nepotkávala, on pokaždé zrovna lezl do auta nebo s&nbsp;pobaveným výrazem seděl vysoko nad davem na pódiu pod červenou oponou…</p>

    <p class="MLP-text">Ale spravedlnost na světě přece je, a&nbsp;tak mě od 1.&nbsp;března udělal svou sekretářkou, tedy sexretářkou, znáte ty fóry a&nbsp;je to v&nbsp;každým druhým filmu a&nbsp;zrovna tak to fičelo: napřed takový ty okecávačky, pak vám chodí za zády, když ťukáte na stroji, pak vám něco ukazuje na papíře a&nbsp;druhou rukou po vás jede, funí vám za krk a&nbsp;časem si troufne a&nbsp;líbne vás za ucho… Pak se odvázal podivným způsobem: každý den v&nbsp;poledne si od něho odnáším kroužkový blok, do něhož on čmárá, co mám jako zařídit, ale on toho moc nenačmárá a&nbsp;já moc nezařídím, takže mi to hned padlo do oka: „Líbání je kultivované kousání,“ napsal mi tam, „tudíž se dostavte zakousnout mě 1500“ a&nbsp;připojil svůj velký ředitelský podpis.</p>

    <p class="MLP-text">1500 jsou tři hodiny odpoledne (náš pan direktor si rád hraje na vojáčky a&nbsp;od 1400 do 1500 zásadně už nic nedělá) a&nbsp;já za tu hodinu od dvou do tří dost znervózněla, protože slyším jeho dveřmi každý jeho krok a&nbsp;on celou tu dobu prochodil jako vězni chodí v&nbsp;celách… jako by se mě chystal spíš zabít než jen pomilovat.</p>

    <p class="MLP-text">1500 jsem zaklepala a&nbsp;vešla, Borek Trojan seděl u&nbsp;svého ohromného stolu se skloněnou hlavou, ani ke mně nevzhlédl, a&nbsp;ani se nehnul, jak jsem se k&nbsp;němu blížila&nbsp;– stále hlasitěji, protože ono to vypadalo, jako by spal&nbsp;– skláněl tu hlavu stále níž a&nbsp;když jsem došla&nbsp;– to jsem už skoro dupala!&nbsp;– až těsně k&nbsp;němu, ležel už čelem na stolní desce. Zírám teda na krk svýho pana řídícího&nbsp;– chce, abych ho líbla, nebo vážně zakousla?… Líbat někoho vzadu na obratle&nbsp;– no prosím, gusto může být různý&nbsp;– ale spát mi přitom nikdo nebude, a&nbsp;tak jsem ho fakticky trochu hryzla. On jen zaklepal rameny a&nbsp;zase nic, tak jsem se naštvala, šla pryč a&nbsp;práskla za sebou dveřmi.</p>

    <p class="MLP-text">Nazítří ráno se objevil pan inženýr Trojan šokantně brzo, místo 0730 (jako obvykle) už 0706, s&nbsp;šedým borsalinem na hlavě, v&nbsp;šedých jelenicových rukavičkách a&nbsp;s&nbsp;šedým deštníkem pod paží a&nbsp;přímo k&nbsp;mému stolu. Usmála jsem se na něho, ale on byl už zas zasklen&nbsp;– jen pobavený škleb, jako když sedá vysoko na pódiu pod červenou oponou.</p>

    <p class="MLP-text">„Všecko otevřít&nbsp;–“ řekl skrz zuby a&nbsp;píchal deštníkem do zásuvek mého psacího stolu, otevřela jsem tedy všecky tři, ale on uchopil deštník za jeho konec a&nbsp;jeho ohnutou rukojetí trhal zásuvky ze stolu tak, že by spadly na zem, kdybych je honem nechytala rukama a&nbsp;nepokládala nahoru na stolní desku. Přehrabával se mi v&nbsp;nich surově pořád tím deštníkem, až našel ten kroužkový blok (byl až v&nbsp;posledním šuplíku), štítivě jej vzal rukou v&nbsp;rukavici a&nbsp;odnesl si jej do ředitelny. Po obědě si mě zavolal náměstek Střelák, a&nbsp;že prý budu od 1.&nbsp;května přeložena do fakturace, kde dostanu o&nbsp;stovku víc. Řekla jsem, že ne, a&nbsp;že tedy půjdu z&nbsp;Kotexu.</p>

    <p class="MLP-text">Ale kam, <span class="MLP-znak-kurziva-11b">kam,</span> KAM?!&nbsp;– Broňa sebou na svobodárně praštila na válendu a&nbsp;v&nbsp;záchvatu vzteku se zahryzla do rudé matrace, bušila do ní pěstmi a&nbsp;kopala, kam může jít chudá holka, kerá má jen pár hadrů a&nbsp;křápů, kartáček na zuby, hřeben a&nbsp;rtěnku, všecko se to vejde do jednoho malýho papírovýho kufru a&nbsp;jinak už leda hovno u&nbsp;prde­le, opice v&nbsp;kleci toho nemá o&nbsp;moc míň, vždyť i&nbsp;tadle postel, tadle skříň a&nbsp;tydle posraný křesla patří Kotexu, a&nbsp;tedy panstvu z&nbsp;vedení, stejně jako jen pro ně jsou mý vysvědčení ze školy, má násobilka, mý ťukání na stroji a&nbsp;všecky mý roky mýho života, dokud babsky nevyschnu, oni jsou tady k&nbsp;poroučení a&nbsp;já k&nbsp;poslouchání, jen abych jim vařila čaj, zalívala kytky, nosila cigarety a&nbsp;podržela, až se jim zachce mě mít, to všecko za pár mizernejch babek a&nbsp;ještě jim za to v&nbsp;jednom kuse děkovat a&nbsp;tleskat, kdo nám to takhle zkurvil svět, nám chudým, a&nbsp;ještě navíc opepřil díváním se na ty bohaté, proč třeba stejně stará Yveta Trojanová, dcera toho sviňáka, nemusí makat jako já, proč ona může mít, na co jen ukáže prstem&nbsp;– na tom prstě safír v&nbsp;platině za pět papírů&nbsp;– vozit si prdel v&nbsp;auťáku a&nbsp;každoročně letadlem k&nbsp;moři, copak ona má díru do zadku jinde než já?&nbsp;–</p>

    <p class="MLP-text">„Budeš tak laskavá, Broničko, viď&nbsp;–“ říká ve dveřích Jitka Traklová hlasem, jako když se řeže sklo, a&nbsp;za ní její manželátko PhMr.&nbsp;Břeťa Trakl, přišli si to udělat na mý posteli, která ani moje není&nbsp;–</p>

    <p class="MLP-text">„Bolí mě hlava!“ odsekla Broňa.</p>

    <p class="MLP-text">„Ale to ti malá procházka udělá náramně dobře&nbsp;–“ říká Jitka Traklo­vá hlasem, jako když se drtí škvára, a&nbsp;za ní se šklebí její pablb Břeťa, už nedočkavý připuštění a&nbsp;s&nbsp;červenýma ušima.</p>

    <p class="MLP-text">„Ani se nehnu! Dyť snad tady bydlím, ne!&nbsp;–“ zaječela Broňa.</p>

    <p class="MLP-text">„Jistě si vzpomeneš na naši takovou malou úmluvičku…,“ říká Jitka hlasem, jako když se práská nevypranými střevy o&nbsp;zeď, a&nbsp;tupan Břeťa si už netrpělivě mačká svoje věčně mokrý pazoury.</p>

    <p class="MLP-text">„Polibte mi p–––l!!&nbsp;–“ zavřeštěla Broňa, ale oni byli celkem dva a&nbsp;tedy o&nbsp;jednoho víc, Břeťa s&nbsp;Jitkou přikročili každý k&nbsp;jednomu konci válendy, nahnuli ji a&nbsp;Broňu prostě vysypali na zem, Broňa se zamotala do koberce, ale to nebyl dobrý nápad, Břeťa s&nbsp;Jitkou uchopili zmítající se balík a&nbsp;chráněni tlustou tkaninou buklé před Broninými drápy se smíchem ji vynesli ven na chodbu a&nbsp;prostě vysypali na schody.</p>

    <p class="MLP-text">Hlavní třídou k&nbsp;náměstí, k&nbsp;mostu, k&nbsp;přístavu, k&nbsp;nádraží a&nbsp;na hlavní třídu, dvakrát zmrzlinu po sedmdesáti haléřích na ulici, v&nbsp;automatu Svět vlažné špekáčky na pocákaném pultu, malé pivo U&nbsp;pěti oblouků, malé pivo v&nbsp;Labi na Střekově a&nbsp;Na vyhlídce, malé pivo za pětaosmdesát haléřů v&nbsp;nádražním bufetu a&nbsp;U&nbsp;lípy, na ulicích proudy lidí, kteří mají své postele a&nbsp;své skříně jen pro sebe napěchované svými šaty a&nbsp;jen na boty mají skříňky plné svých bot, holky mají své táty a&nbsp;ženské své muže, které si samy vybraly a&nbsp;které nemusí jen poslouchat a&nbsp;kteří je za to vozí v&nbsp;auťáku a&nbsp;kupují jim zmrzlinu, růže a&nbsp;safíry v&nbsp;platině AŤ UŽ KONEČNĚ SPADNE BOMBA a&nbsp;lezem tady po čtyřech všichni stejně nahatý, za nošení pravých drahokamů by se mělo střílet do břicha a&nbsp;za ježdění v&nbsp;autě věšet za paty nad mraveniště, nač jsou všecky tydle posraný výklady, když v&nbsp;portmonce je akorát složenka na činži, vytrhat dlažební kostky, pokácet kandelábry, převrátit auťáky a&nbsp;strhat elektrický dráty, sirkama rozsvítit benzinový pumpy a&nbsp;na hlavní třídě a&nbsp;náměstí uspořádat Velkej Candrbál, místo konfet střepy z&nbsp;výkladů…</p>

    <p class="MLP-text">Až pozdě k&nbsp;ránu se Broňa vlekla pěšky domů, ale jakýpak je tohle domů ten dvakrát cizí pokoj: erární a&nbsp;Traklovic, těch malých štěnic, co po sobě lezou a&nbsp;šplhají kdekomu, aby za pět let dostali kvartýr, za deset let si do něj koupili ledničku a&nbsp;televizor, a&nbsp;když budou šplhat ještě dvacet let, uspoří si na svou plechárnu a&nbsp;na zdaněný důchod třetí kategorie, do smrti shrbení a&nbsp;ploužící se tímhle městem srabu, kde ve dne v&nbsp;noci padá vražedný prach z&nbsp;elektrárenských komínů a&nbsp;kde všecky děti od narození kašlou, já chci <span class="MLP-znak-kurziva-11b">do země tisíce jezer K&nbsp;vůni borovic na písčitých březích Jíst ústy brusinky z&nbsp;čisté země Vodou chladnou a&nbsp;čirou jako vzduch k&nbsp;čisté skále Kde tančí lososi Na bílé lodi pod bílou plachtou k&nbsp;bílým přístavům modrého Severu Jednou budu ležet na palubě naší plachetnice „Čemu se směješ,“ řekne Erik Erik je můj muž Má modré oči a&nbsp;vlasy jak platina Hladí mě svýma bílýma jemnýma rukama nábožně jak kněz „Tak čemu se směješ,“ usmívá se Erik „Vzpomněla jsem si,“ směju se, „Jaký jsem měla srandovní trable s&nbsp;jedním direktorem“</span> v&nbsp;Ústí nad Labem. Kde ještě pořád žiju. Nebylo toho už ale dost?!&nbsp;–</p>

    <p class="MLP-text">Očima pálícíma od nevyspání zírám na soudruha pana inženýra direktora: šedé borsalino, šedé kvádro z&nbsp;kamgarnu, nejmíň 450 za metr, ale spíš za tuzexový bony, košile bílá jak racek a&nbsp;úzká kravata (stejně vínová jako kapesníček a&nbsp;prolamované ponožky) protkaná zlatou přízí a&nbsp;šedivý deštník, ten už do smrti nezapomenu&nbsp;– co s&nbsp;ním udělá dnes? Udělal to vladařsky&nbsp;– pověsil jej na věšák&nbsp;– neudělal nic. Ale nic neudělat <span class="MLP-znak-kurziva-11b">já</span> si dovolit nemůžu, <span class="MLP-znak-kurziva-11b">mně</span> totiž jde o&nbsp;holej chleba bez másla, Vaše Excelence, a&nbsp;tak už k&nbsp;věci: jak položit tohodle džentlmena na lopatky, jak ho rafnout, zkrotit a&nbsp;ochočit, aby žral z&nbsp;ruky a&nbsp;dojil mléko, máslo a&nbsp;šlehačku?</p>

    <p class="MLP-text">Nejprv OČÍHNOUT, jak vlastně vegetuje tahle vysoká zvěř:</p>

    <p class="MLP-text">0730 (do té doby zcela nepřístupný, zamčen ve svém bytě v&nbsp;prvním patře na dva západy plus řetízková petlice na dveřích, po schodech rychle k&nbsp;autu, rychle autem, z&nbsp;auta rychle do prvního patra Bílého domu) vchází a&nbsp;hned mizí za dveřmi ředitelny. Nesmí být rušen, protože si čte: jeden zahraniční deník, čtyři ústřední, dva krajské, jeden okresní. Týdeníky dva politické, šestnáct odborných ve čtyřech jazycích, dva kulturní v&nbsp;češtině, jeden hádankářský, jeden šachový, jeden sportovní&nbsp;– a&nbsp;humoristický týdeník Dikobraz. Jedině tento poslední čte <span class="MLP-znak-kurziva-11b">doopravdy,</span> já to zkoušela, párkrát jsem mu schovala deníky a&nbsp;týdeníky zahraniční, odborné, politické a&nbsp;kulturní a&nbsp;vůbec to nezaregistroval… jakmile jsem však pozdržela Dikobraz o&nbsp;jediný den, vzbouřil celou linku od chudáka portýra Archleba až po náměstka Střeláka. Dobrý, co?</p>

    <p class="MLP-text">0815 mu nesu slabounký indický čaj bez cukru a&nbsp;bez ničeho, jen vlažnou vodu, čerstvé kytky do vázy a&nbsp;zalévám jeho palmu. První vhodná chvíle&nbsp;– ale tak časně on ještě není při smyslech. Takže k&nbsp;ničemu.</p>

    <p class="MLP-text">0825 pohovor s&nbsp;náměstkem Střelákem. Střelák mluví, Trojan mdle přikyvuje, čímž je s&nbsp;vlastním řízením Kotexu v&nbsp;podstatě hotov.</p>

    <p class="MLP-text">0840 obchůzka závodu, zvaná „velká vizita“. Náš vladař chodí zásadně touž trasou, se vztyčenou hlavou a&nbsp;přísným pohledem&nbsp;– to aby si ho nikdo netroufl otravovat. A&nbsp;celá obchůzka&nbsp;– to aby se hezky vykakal. Dvakrát pamatuji, že se mu to nepovedlo&nbsp;– a&nbsp;pocítil to celý Kotex od Střeláka až po chudáka Archleba. Takže:</p>

    <p class="MLP-text">0920 WC a&nbsp;tam snad za ním lízt muset nebudu. Ale radši tam než třeba do sklárny nebo jatek a&nbsp;začínat znovu od píky&nbsp;–</p>

    <p class="MLP-text">0935 vyřizuje poštu, totiž vyřizuje: na každý dopis, příkaz, směrnici, fakturu, žádost, urgenci bez většího přemýšlení&nbsp;– protože rychlostí 10 ks/min&nbsp;– do pravého horního rohu namaluje klikyhák a&nbsp;tahle jeho abeceda má zatraceně málo písmen: „O“ znamená: nedat, odmítnout, sprdnout, zahodit, kopnout… zkrátka nasrat. „!“&nbsp;znamená opak: vyhovět, splnit, zařídit, poslat, zaplatit, poděkovat… a&nbsp;to ihned, tahle značka je prakticky vyhrazena pro písemnosti od generálního Tušla a&nbsp;krajských, okresních a&nbsp;městských výborů (s ministerstvem a&nbsp;vládou naopak zase válčíme a&nbsp;píšeme „O“). „?“ znamená: do šuplíku až do doby, dokud se neozvou podruhé. „OA“ znamená obchodně administrativnímu, „T“ technickému, „TG“ technologickému odboru (víc jich nemáme) hodit na krk a&nbsp;ať už o&nbsp;tom neslyšíme. A&nbsp;konečně „FS“, monogram náměstka Františka Střeláka, znamená: „Frantíku, zařiď!“ Asi na třetinu papírů píše Excelence „O“ a&nbsp;na více než polovinu „FS“. Ve skutečnosti ovšem kromě „OA“, „T“ a&nbsp;„TG“ je všecko „FS“ a&nbsp;ty „OA“, „T“ a&nbsp;„TG“ si hlídá „FS“ taky, takže vlastně celá pošta a&nbsp;celý Kotex je „FS“.</p>

    <p class="MLP-text">1000 schůze vedení. Střelák navrhuje, náčelníci se krasopisně bojí (jen hlavní technolog Neustupa občas zareptá), Trojan světí.</p>

    <p class="MLP-text">1130 návštěvy a&nbsp;telefony (po čtyřech linkách) za přítomnosti Střeláka.</p>

    <p class="MLP-text">1230 oběd. V&nbsp;lednu zavedla Excelence v&nbsp;závodní jídelně bílé ubrusy, potiskované záclony, tři ventilátory po Kčs 360,– a&nbsp;tři reprodukce místních děsných krajinek po Kčs 60,–, jakož i nože a&nbsp;vidličky (dosud pouze lžíce). Při kvartální inventuře (fyzický stav ke dni 31.&nbsp;3.) konstatováno zmizení „Ubrus bílý“ ks 3, „Záclona karton.“ ks&nbsp;1, „Ventilátor el.“ ks 3, „Vidlička příbor.“ ks 16, „Nůž příbor.“ ks 58. Jen reprodukce tedy obstály, největší zájem zaměstnanců se projevil v&nbsp;položce „Ventilátor el.“, kde úbytek dostoupil <span class="MLP-znak-kurziva-11b">%</span> 100 inventárního stavu. Vzrůšo, co&nbsp;– ve škole jsme počítali s&nbsp;miliardami a&nbsp;převáděli US dolary na rubly&nbsp;– a&nbsp;jak je ta pakáž nevděčná. Znechucená Excelence po nezdaru své velkorysé akce zanevřela na závodní jídelnu (na všecky její žádosti už jen „O“) a&nbsp;dává si kancelářským poslem Vajtingrovou A. nosit dietní obědy z&nbsp;restaurace Na vinklu. Při obědě nelze&nbsp;– Excelence jí pomalu jak při zánětu mandlí a&nbsp;vysíleně pak funí v&nbsp;křesle.</p>

    <p class="MLP-text">1300 případné další návštěvy a&nbsp;telefony, ale radši už ne, a&nbsp;jen zcela vzácně senzační supertajné návštěvy z&nbsp;Prahy nebo z&nbsp;výborů&nbsp;– bez přítomnosti Střeláka!&nbsp;– při nichž celým Kotexem lomcuje hrůza, že tento měsíc už podruhé se jedná o&nbsp;jeho zrušení, převedení, připojení, odpojení atd.</p>

    <p class="MLP-text">1358 telefonní hovor s&nbsp;Madame Janou von Trojan, tedy s&nbsp;chotí neboli se starou, s&nbsp;tou starou nafrněnou krávou, která se nosí ve svých třech kožiších (krátký, polo- a&nbsp;sedmiosminový) a&nbsp;vyskytuje se výhradně v&nbsp;některém z&nbsp;následujících automobilů: modrý renault (rodinný), Tatra 603 černá nebo šedá (služební vozy soudruha ředitele Kotexu), Tatra 603 stříbrná (služební vůz soudružky vedoucí krajské reprezentační kanceláře&nbsp;– jak by třeba holka jako já se mohla stát vedoucí krajské reprezentační kanceláře? To mi prosím vás poraďte!&nbsp;– a&nbsp;poslankyně krajského národního výboru) staré Trojanové, s&nbsp;níž si starý Trojan už nemá co říct (na svém telefonu je pohodlně odposlouchávám):</p>

    <p class="MLP-text">„Prosím soudružku Trojanovou… to je Jana? Borek.“</p>

    <p class="MLP-text">„Jana. Tak jak to jde.“</p>

    <p class="MLP-text">„Ale to víš. A&nbsp;co ty.“</p>

    <p class="MLP-text">„Nic zvláštního. Mám tady ty Belgičany.“</p>

    <p class="MLP-text">„Přijdeš pozdě.“</p>

    <p class="MLP-text">„Jedeš zítra do Prahy.“</p>

    <p class="MLP-text">„Co Yveta.“</p>

    <p class="MLP-text">„Neviděla jsem ji.“</p>

    <p class="MLP-text">„Nezapomeň přivézt minerálku.“</p>

    <p class="MLP-text">„Tak zatím.“</p>

    <p class="MLP-text">Po takovém hovoru s&nbsp;takovou manželkou&nbsp;– by takového starého chudáka udělala asi i&nbsp;stoletá Číňanka.</p>

    <p class="MLP-text">1400 direktor vypíná tři ze svých čtyř telefonních linek a&nbsp;následuje hodina ticha. Nikdo neví, co v&nbsp;této hodině náš vladař vlastně dělá… jen já to začínám tušit: nic. Dřímá nebo zírá do prázdna&nbsp;–</p>

    <p class="MLP-text">1500 přichází náměstek Střelák, po něm předsedové strany a&nbsp;závodního výboru Kotexu, sociální případy, dobročinnost nebo nasrat (ze závodní pokladny).</p>

    <p class="MLP-text">1600 přichází náměstek Střelák.</p>

    <p class="MLP-text">1610 direktor vychází, „Na shledanou, slečno Berková,“ před aférou s&nbsp;kroužkovým blokem „Čau, Broni,“ po aféře s&nbsp;kroužkovým blokem už jen „Nashle-,“ co nejméně zřetelně, jako by to vyslovoval podnapilý Angličan.</p>

    <p class="MLP-text"><span>A&nbsp;po schodech rychle k&nbsp;autu, rychle autem, z&nbsp;auta rychle do prvního patra našeho domu, zamknout na dva západy a&nbsp;zavřít řetízkovou petlici na bílých dveřích.</span></p>

    <p class="MLP-text">Nikdo neví, co doma náš vladař vlastně dělá… jen já to začínám tušit: nic. Dřímá nebo zírá do prázdna&nbsp;–</p>

    <p class="MLP-text">Protože podlahou je leccos slyšet, a&nbsp;zvlášť když odhrnete koberec a&nbsp;zaposloucháte se skrze vinnou sklenku. Od Trojanů z&nbsp;prvního patra je slyšet jen občas otvírání a&nbsp;zavírání dveří, dialogy jak v&nbsp;těch festivalových filmech pro náročné diváky: řídké, krátké a&nbsp;nudné k&nbsp;uzívání, a&nbsp;jediné, co je slyšet skoro pořád, je zvuk sprchy v&nbsp;koupelně&nbsp;– jak nám berou naši vodu a&nbsp;pouštějí ji na kanál.</p>

    <p class="MLP-text">Jen za letních víkendů vyjíždí panstvo z&nbsp;prvního patra rodinným modrým renaultem do své vily u&nbsp;řeky, mají tam svou plachetnici „Yvette“ a&nbsp;k&nbsp;ní nic menšího než <span class="MLP-znak-kurziva-11b">svůj vlastní přístav…</span></p>

    <p class="MLP-text">Stopovala jsem Trojana až tam a&nbsp;celé jedno sobotní dopoledne pozorovala z&nbsp;křoví na protějším břehu. Moc toho na své „Yvette“ nenaplachtil, spíš jen tak posedával a&nbsp;bloumal ve svém přístavu, líně okouněl, kouřil a&nbsp;celkově: nic. Dřímá nebo zírá do prázdna.</p>

    <p class="MLP-text">Velice smutný a&nbsp;otrávený starý pán… ale jak velice smutný a&nbsp;otrá­vený může být někdo s&nbsp;platem pět tisíc měsíčně?… A&nbsp;jeho plat je jen část jeho příjmů, svého vladaře pilně připisují naši boys z&nbsp;vývojového oddělení jako spoluautora svých patentů a&nbsp;například jen „Nový způsob Trojan&nbsp;– Páralovy metanolické izolace cholesterolu z&nbsp;lanolinu“ mu za loňský rok přihrál sumičku Kčs 67&nbsp;352,26, a&nbsp;to za to bude brát ještě tři roky… za co vlastně? Za svůj „Velký ředitelský podpis“ ks&nbsp;1 (na originál; kopie už jen parafuje). Je dekadentní&nbsp;– ani ten balík šupů nechtěl vidět, ani si aspoň potěžkat ten pakl… dal si jej převést na své konto, a&nbsp;jen „Obraty“ tohoto konta (spořitelna mu totiž posílá „Denní výpis z&nbsp;účtu“ v&nbsp;nezalepené obálce, checheche) jsou důvodem k&nbsp;rozpárání těchhle žraloků hodně tupým a&nbsp;rezavým srpem, co si můžete asi myslet při čtení, že někdo má „Starý zůstatek jistiny… 131&nbsp;718,32 + Nový zůstatek jistiny… 199&nbsp;070,58&nbsp;+“, nebo když se dočtete v&nbsp;rubrice „Obraty“ v&nbsp;kolonce „Má dáti“&nbsp;– tedy spořitelna Trojanovi&nbsp;– „37&nbsp;888,73“, chápete, on si prostě na takový červený blanket načmárá „37&nbsp;888,73“ a&nbsp;připojí svůj podpis, červený blanket pošle v&nbsp;nezalepené obálce spořitelně se známkou Kčs&nbsp;0,20&nbsp;– a&nbsp;spořitelna mu vysolí Kčs 37&nbsp;888,73 hotově, poštou domů nebo kamkoliv nebo jak račte, třicet-sedm-tisíc-osm-set-osmdesát-osm-babek-a-třiasedmdesát háků&nbsp;– jen tak, že byl tak laskav a&nbsp;napsal jim tam vlastnoručně „Borek Trojan…“</p>

    <p class="MLP-text">Když já si chtěla půjčit deku, páč mi byla na cimře zima, musela jsem si vyběhat dvě písemný doporučení, na ně tři schválení razítky, pětkrát poděkovat, ukázat občanský průkaz a&nbsp;napsat místopřísežné prohlášení… na jednu zavšivenou a&nbsp;propálenou špinavou starou deku… a&nbsp;to ještě při každé inventuře svobodáren ji musím komisi ukázat, že jsem ji neukradla…</p>

    <p class="MLP-text">Ale nač se pořád jen drásat? Celkem vzato&nbsp;– holky, ženský a&nbsp;babičky, jistě mi to schválíte&nbsp;– tenhle kusanec stojí za trochu rachoty. A&nbsp;potom, soudruzi, vždyť jste nám ve škole léta vtloukali do hlavy, že v&nbsp;tomhle státě jsme všichni revolucionáři a&nbsp;bojovníci za spravedlnost&nbsp;– nebo vy už ne?… Ale já jo, checheche&nbsp;–</p>

    <p class="MLP-text">A&nbsp;tak už se soudruhem ředitelem zase mluvíme… Jakpak by taky ne! Víme, jak na to… máme své zkušenosti s&nbsp;touhle sortou. Hlavní věc při práci s&nbsp;prominenty: nesmíte se jim pořád jen klanět, to jim dělá každý, sice to potřebují jak starej Archleb svou kořaličku, ale opravdový vzrůšo zažívají, když jim malinko strčíte pěstičkou mezi vočička, to je jejich job a&nbsp;jejich thrill. U&nbsp;dívek pak vhodně doplníme šatečkami mini a&nbsp;šikovnou podprsenkou… maso však zprvu jen na dívání. Celkem nic obzvláštního, já vím… ale šlape to.</p>

    <p class="MLP-text">A&nbsp;tak už to zas fičí jak v&nbsp;tom každým druhým filmu: zase okecávačky, zase vám chodí za zády, když ťukáte na stroji, zase vám něco ukazuje na papíře a&nbsp;druhou rukou po vás jede, zase vám funí za krk a&nbsp;zase si už troufne a&nbsp;líbne vás za ucho… jenže teď jsme už v&nbsp;druhém kole našeho mače, který spolu máme… jenže teď už já beru věc do ruky. Chlapi… chlapi jsou přímo ježatí takovými těmi jejich tlačítky, které jen maličko zmáčknete, a&nbsp;jak z&nbsp;automatu vám vypadne tu rulička karamelek, tu balíček cigaret, tu prezervativ, tu safír v&nbsp;platině, tu plachetnice.</p>

    <p class="MLP-text">A&nbsp;tak jednoho horkého červencového (nebyly náhodou revoluce ve Francii a&nbsp;Americe taky v&nbsp;červenci?) odpoledne jsem do toho šla a&nbsp;vrazila do ředitelny 1420, tedy v&nbsp;hodině nejpřísnějšího hájení naší nejvyšší zvěře&nbsp;– Trojan na mě vytřeštil oči: tohle by si netroufl ani velmožný Frantík Střelák… Blížila jsem se k&nbsp;němu po koberci a&nbsp;on na mě zíral bez jediného slova&nbsp;– pekelný vzrůšo, to si teda, holky, nechte vyprávět!&nbsp;– vůbec k&nbsp;ničemu se nevzchopil, a&nbsp;když jsem zas stála už těsně nad ním, jako by poklesl hlavou, a&nbsp;já se lekla, že si ji zas položí na stolní desku a&nbsp;odkáže mě na své obratle…</p>

    <p class="MLP-text">Vzala jsem teda jeho hlavu pevně do rukou, on se vůbec nebránil, a&nbsp;začala ho líbat jednou technikou za druhou, až když jsem ho kousla&nbsp;– ono tohle přece bude jeho gusto!&nbsp;– do ucha, konečně se vzpružil a&nbsp;vstal, začalo to být docela prima, protože líbat to on uměl teda perfektně, nad jeho hlavou jsem sledovala elektrické hodiny, 1432, a&nbsp;tedy za 28 minut přijde Střelák, 1440 jsem si položila jeho ruku jako na srdce, začal třeštit, 1446 jsem mu dovolila rozepnout mi tu sponku na zádech, úplně už šílel a&nbsp;já se dívala nádherně shora na jeho roztřesenou hlavu, tentokrát já s&nbsp;pobaveným výrazem vysoko na pódiu pod červenou oponou…</p>

    <p class="MLP-text">1455 konec seance, druhé kolo mače vysoko na body pro mne, odstrčila jsem ho jako tele od žlabu a&nbsp;šla si sednout za dveře na svou sesličku, to bylo už 1457 a&nbsp;1459 vyrazil ze svých dveří Střelák.</p>

    <p class="MLP-text">Bylo mi pak moc dobře… chodila jsem si po městě, vypila si dvakrát dvě deci bílého vína v&nbsp;kavárně Svět v&nbsp;prvním patře na náměstí a&nbsp;koupila si krabičku amerik Kent za dvacku a&nbsp;znovu si připomínala Borkovy oči, když jsem se k&nbsp;němu blížila… a&nbsp;jeho hlavu na své hrudi při pohledu shora jak z&nbsp;balkonu.</p>

    <p class="MLP-text">Co udělá Borek zítra? Zákonitě zase ztuhne, ale to nic, já si ho zase přesně nažhavím… stoupám po schodišti našeho domu a&nbsp;v&nbsp;šeru hledím na bílé dveře Borkova bytu v&nbsp;prvním patře, jak bílá brána zámku, do kterého už brzo vtrhneme&nbsp;–</p>

    <p class="MLP-text">Na svobodárně ventra Jitka už chrápala, byla jsem šťastná, celý den mi krásně vyšel, svlékla jsem se potichu v&nbsp;pokoji a&nbsp;dívala se na sebe do zrcadla v&nbsp;koupelně, jak nádherný je být mladá zdravá holka, Borek je starší o&nbsp;pětadvacet let a&nbsp;tím více si mě bude považovat, on konečně taky nemusí vypadat nejhůř, nohy má ještě hezké a&nbsp;i&nbsp;ramena a&nbsp;záda, však jsem si ho z&nbsp;křoví přes řeku řádně prohlédla v&nbsp;plavkách, muže, který mě odtud vynese nahoru, musí se trhnout od své famílie, já mu ji nahradím a&nbsp;budu stokrát lepší než ty jeho dvě zdechliny, a&nbsp;trhneme se z&nbsp;tohoto stupidního města, chci do Prahy a&nbsp;dál, <span class="MLP-znak-kurziva-11b">cestovat v&nbsp;limuzínách, spacích vozech a&nbsp;letadlech Do dalekých měst a&nbsp;přístavů Spát v&nbsp;obrovských ložnicích palácových hotelů Přímo z&nbsp;postele do bazénu, jehož skleněným dnem je vidět do baru Snídat brčkem pomerančovou šťávu na terase pod slunečníkem Cítit jeho bílé kněžské ruce na svém těle pěstovaném pařížským masérem Pít jeho zbožňování jak sekt Získat svobodu… i&nbsp;od něho On zestárne a&nbsp;zemře Já budu krásná ještě pětadvacet let Budu mít sto mužů Posledního svého Erika</span></p>

    <p class="MLP-text">Broňa se pokládala na své lůžko a&nbsp;náhle se vymrštila v&nbsp;děsné bolesti, tisíc nožů se ve vteřině vbodlo do těla&nbsp;– ječíc jak šílená běžela k&nbsp;vypínači a&nbsp;v&nbsp;prudkém světle kapky krve na kůži…</p>

    <p class="MLP-text">Při stržení prostěradla z&nbsp;válendy zachřestilo sklo… Broňa sebrala jemný ostrý střep s&nbsp;bílým písmenem W&nbsp;– nasypali mi do postele rozdrcenou žárovku. Ventra Jitka se pod přikrývkou dusila smíchem.</p>

    <p class="MLP-text">Očima pálícíma od nevyspání a&nbsp;od pláče a&nbsp;s&nbsp;krkem vyschlým vztekem a&nbsp;nenávistí k&nbsp;celému světu zírám na Borka Trojana: šedé roucho z&nbsp;přírodního hedvábí, košile bílá jak mořská pěna a&nbsp;úzká kravata (stejně modrá jako kapesníček a&nbsp;prolamované ponožky) protkaná stříbrnou přízí, co udělá dnes?</p>

    <p class="MLP-text">„Dbr jtr,“ řekl jak hodně nevrlý Angličan a&nbsp;zmizel za dveřmi své komnaty.</p>

    <p class="MLP-text">Ale <span class="MLP-znak-kurziva-11b">já</span> nemám komnatu na zmizení a&nbsp;už ani postel, přehrávat furt dokola jen začátek kreténské filmové komedie sexretářky si <span class="MLP-znak-kurziva-11b">já</span> dovolit už nemůžu, a&nbsp;tak tvrdě na věc, UHNAT chlapa, SKOČIT na něho a&nbsp;pevně ho RAFNOUT, jako když chlap chce znásilnit ženskou… copak z&nbsp;nás dvou nejsem chlap spíš já než ten dekadent?…</p>

    <p class="MLP-text">Jedem, jde o&nbsp;všecko, a&nbsp;teda ostrej <span class="MLP-znak-kurziva-11b">drive</span> do třetího kola našeho mače, které musí být už poslední, jemu technický k.&nbsp;o., mně stříbrnou vázu, jedem, skáču po schodech našeho domu dolů a&nbsp;zírám na bílé dveře v&nbsp;prvním patře, <span class="MLP-znak-kurziva-11b">drive,</span> zírám na ně tak, že tenhle pohled musí proniknout tím bílým dřevem a&nbsp;rozbodat mu tělo jak střepy rozdrcené žárovky, jedem, 0815 indický čaj a&nbsp;exportní I&nbsp;A&nbsp;superkukuč pro impotenta, <span class="MLP-znak-kurziva-11b">drive,</span> všiml si vůbec, že nemám podprsenku, jedem, nést mu kytku do vázy, jako bych mu nesla sama sebe, <span class="MLP-znak-kurziva-11b">drive,</span> při zalévání palmy předvést zadek, jedem, poránu on ještě není při smyslech, <span class="MLP-znak-kurziva-11b">drive,</span> poránu taky den nekončí, jedem, 0840 vychází na obchůzku, <span class="MLP-znak-kurziva-11b">drive,</span> ruku na srdce a&nbsp;kukuč jak pancrfaust, jedem, 0920 se náhodou ochomýtám před WC, <span class="MLP-znak-kurziva-11b">drive,</span> a<span class="MLP-znak-kurziva-11b">&nbsp;</span>ochomýtám se tam ještě 0935, jedem, kladu mu na stůl poštu a&nbsp;sebe skoro taky, <span class="MLP-znak-kurziva-11b">drive,</span> schůze vedení, přináším spíš svá prsa na tácku než těch osm šálků kávy, jedem, 1229 beru bábě Vajtingrové tác s&nbsp;obědem z&nbsp;ruky a&nbsp;servíruju mu to zase s&nbsp;tím, co se mu včera tak líbilo, <span class="MLP-znak-kurziva-11b">drive,</span> 1357&nbsp;se ještě optat po zvláštních přáních, jedem, jeho hovor se starou dnes kratší než obvykle, <span class="MLP-znak-kurziva-11b">drive,</span> 1400 až 1500 hodina ticha a&nbsp;sedíme odděleni jen jeho dveřmi, jedem, dříme tam teď a&nbsp;zírá do prázdna, nebo je vzhůru a&nbsp;v&nbsp;tom prázdnu mě už začíná vidět, <span class="MLP-znak-kurziva-11b">drive,</span> ještě 1502 nakouknout za Střelákovými zády, pípnout „Na shledanou…“ a&nbsp;předvést své tolik žádané zuby, jedem… už musím domů, přesčasy se u&nbsp;nás netrpí, ale mám teď válečnou pohotovost ve dne v&nbsp;noci, <span class="MLP-znak-kurziva-11b">drive,</span> skáču po schodech našeho domu nahoru a&nbsp;zírám tvrdě na bílé dveře v&nbsp;prvním patře, jedem, zdálo se mi to, nebo opravdu se to bílé dřevo zachvělo pod mým pohledem, <span class="MLP-znak-kurziva-11b">drive,</span> ve druhém patře doma&nbsp;– tohle má být moje doma? Jedem!!&nbsp;– prodloužit zadní výstřih červených minišatů až ke kostrči, <span class="MLP-znak-kurziva-11b">drive,</span> zítra si pod ně nevezmu už ani kalhotky, jedem, vždyť je červenec, měsíc horka a&nbsp;revolucí, <span class="MLP-znak-kurziva-11b">drive,</span> skáču po schodech našeho domu dolů a&nbsp;zírám na bílé dveře v&nbsp;prvním patře tak, že mu to musí rozžhavit postel a&nbsp;obrátit ji v&nbsp;plameny, jedem, 0730 „Dobré jitro, soudruhu řediteli&nbsp;–“ hlasem ženské, které se zrovna vrátil chlap po dvou letech vojny bez jediné vycházky, <span class="MLP-znak-kurziva-11b">drive,</span> 0815 indický čaj z&nbsp;vody, v&nbsp;níž jsem včera vyvařila kilo celeru, jedem, strkat kytku do vázy, jako bych strkala tamto do tamtoho, <span class="MLP-znak-kurziva-11b">drive&nbsp;–</span> jak dlouho může tohle někdo vydržet? Já třeba rok a&nbsp;jedem, cenit žádané zuby na chystaného nebožtíka, <span class="MLP-znak-kurziva-11b">drive&nbsp;–</span></p>

    <p class="MLP-text">Po jedenácti dnech už přesně nažhaven… zbývá VYKONAT.</p>

    <p class="MLP-text">V&nbsp;horkém vzduchu sekretářského předpokoje máchala Broňa netrpělivě rukama, aby jí čerstvý rudý lak na čerstvě vybroušených nehtech rychleji oschl, a&nbsp;pohlížela na elektrické hodiny. 1402 zhasla <span>lampička na desce jejího přepojovacího telefonu&nbsp;– to Trojan vypnul tři ze svých čtyř linek. Jedem&nbsp;– s&nbsp;ledovým klidem vyňala Broňa ze spodní zásuvky svého psacího stolu kroužkový blok, sedla si k&nbsp;aparátu a&nbsp;odškrtávajíc si v&nbsp;bloku pečlivě číslo za číslem, telefonovala suše na všechny strany, že soudruh ředitel dnes odpoledne nemůže, odvolává, odkládá, ruší… jako poslednímu náměstkovi Střelákovi.</span></p>

    <p class="MLP-text"><span class="MLP-znak-kurziva-11b">Perfect crime…</span> docela jak ve filmu. Jako bych nechtěla v&nbsp;příštích minutách Borka Trojana úkladně pomilovat, ale úkladně zavraždit…</p>

    <p class="MLP-text">Broňa zvolna položila sluchátko na vidlici, vypjala celý aparát a&nbsp;vstala s&nbsp;očima upřenýma na elektrické hodiny&nbsp;– 1414 DRIVE&nbsp;–</p>

    <p class="MLP-text"><span class="MLP-znak-kurziva-11b">„Bylo čtrnáct čtrnáct, víš, Eriku, já to brala docela vojensky, čtrnáct čtrnáct… a&nbsp;od té doby, kdykoli vidím čtrnáctku…“</span></p>

    <p class="MLP-text"><span class="MLP-znak-kurziva-11b">„Ale to je přece už dávno pryč,“ usmívá se Erik a&nbsp;bere mi špičku nosu něžně do svých dvou dlouhých bílých krásných prstů, „…&nbsp;to bylo kdysi dávno jako před sto lety…“&nbsp;–</span></p>

    <p class="MLP-text">1415 SKOČIT&nbsp;–</p>

    <p class="MLP-text">„Poslední dobou,“ usmál se ředitel inž. B.&nbsp;Trojan na svou sekretářku B.&nbsp;Berkovou, když tato vkročila do jeho pracovny v&nbsp;nezvyklou hodinu a&nbsp;zamkla za sebou, „Jste si navykla slečno&nbsp;–“</p>

    <p class="MLP-text">„Borku… Ach odpusťte, soudruhu řediteli, ale já vám musím říct…“</p>

    <p class="MLP-text">„Vskutku to tak spěchá?“</p>

    <p class="MLP-text">„Už to nemohu vydržet…“</p>

    <p class="MLP-text">„Je příliš horko… ehm, dnes odpoledne. Neměla byste raději…“</p>

    <p class="MLP-text">„Ty víš, že tě miluji.“</p>

    <p class="MLP-text">„Ale, slečno Berková…“</p>

    <p class="MLP-text">„A&nbsp;toužím po tobě.“</p>

    <p class="MLP-text">„Obávám se, že… Co kdybyste raději…“</p>

    <p class="MLP-text">„A&nbsp;chci tě…“</p>

    <p class="MLP-text">„Já… rchmhhrpf. Podívejte se, slečno, je dozajista přinejmenším nevkusné&nbsp;–“</p>

    <p class="MLP-text">„Chci tě – JÁ TĚ CHCI&nbsp;–“</p>

    <p class="MLP-text">„Broni, já&nbsp;–&nbsp;–&nbsp;– Měj rozum, Broni! Každou chvilku sem může někdo…“</p>

    <p class="MLP-text">„Teď sem nikdo nepřijde.“</p>

    <p class="MLP-text">„Ve tři sem přijde předseda závodní rady&nbsp;–“</p>

    <p class="MLP-text">„Volala jsem mu, že to odkládáš na zítřek.“</p>

    <p class="MLP-text">„Patnáct dvacet přijde ten důchodce, co jsem mu&nbsp;–“</p>

    <p class="MLP-text">„Telefonicky jsem to zrušila.“</p>

    <p class="MLP-text">„A&nbsp;patnáct čtyřicet&nbsp;–“</p>

    <p class="MLP-text">„Zrušila jsem na dnešek všecko. Nikdo už nepřijde.“</p>

    <p class="MLP-text">„Střelák…“</p>

    <p class="MLP-text">„Volala jsem mu taky.“</p>

    <p class="MLP-text">„Tak proto on se tak divil v&nbsp;telefonu…“</p>

    <p class="MLP-text">„Takže ty to už víš… viď? Už než jsem sem vešla?&nbsp;–“</p>

    <p class="MLP-text">„Broni… Měj rozum… Prosím tě…“</p>

    <p class="MLP-text">„Rozum je k&nbsp;ničemu. Studí. Ty to víš… Pojď ke mně… pojď. Já tě chci&nbsp;–“</p>

    <p class="MLP-text">Nikdy nezapomenu výraz Borkových očí&nbsp;– jako by vděčen za své uštvání… RAFNOUT&nbsp;–</p>

    <p class="MLP-text">„Máš nádherné drápy…,“ šeptal chraptivě, když jsem mu vjížděla rukou pod košili.</p>

    <p class="MLP-text">1510 jsme telefonicky zrušili odvoz šoférem domů, já šla napřed, a&nbsp;jak domluveno, počkala jsem na Borka 1600 na rohu Jateční. Když jsem lezla do jeho modré renaultky, viděla jsem v&nbsp;jeho očích něco jako hrůzu&nbsp;– Vůz řídil on, a&nbsp;tedy si mne vlastně odvážel&nbsp;– checheche. Hověla jsem si na polštářovaném sedadle a&nbsp;hrála si s&nbsp;představou, že si ho odnáším v&nbsp;zubech.</p>

    <p class="MLP-text">Byli jsme spolu v&nbsp;té chatě u&nbsp;řeky… od toho dne už mockrát.</p>

    <p class="MLP-text--0-12">Knockout za knockoutem. Borek v&nbsp;mém objetí rudne, ztrácí dech až chroptí&nbsp;– nebere si toho příliš?…&nbsp;– ale on to <span class="MLP-znak-kurziva-11b">chce</span> mít kruté&nbsp;– jako by se mnou spíše umíral, než se těšil… po milování leží jak zavražděný.</p>

    <p class="MLP-dopis-bez1radku">SINGAPURSKÝ SPORTOVNÍ POTÁPĚČ 37letý T. Buxton zabil po hodinovém boji u&nbsp;pobřeží západní Malajsie více než tři metry dlouhého a&nbsp;182 kilogramy vážícího bílého žraloka. Nejdříve ho dvakrát postřelil podvodní puškou a&nbsp;nakonec mu zasadil smrtelnou ránu dýkou. Považuje se to za jeden z&nbsp;největších úlovků pod vodou v&nbsp;Asii.</p>

    <p class="MLP-uroven3-nadpis" id="toc_marker-5-1-1"><a id="x.12559"></a>Kdo je kdo<br/>
    Broňa Berková (19)</p>

    <p class="MLP-text-bez1radku--I">Bosá černovlasá holčička jen v&nbsp;šatečkách bez kalhotek na kraji cesty do zapovězené zahrady luxusní vily, hrne si ručkama písek přes nohy, pokládá se doň na záda a&nbsp;hrne si jej dál přes tělíčko až k&nbsp;bradě (jako děti v&nbsp;Ostende, Biarritzu, Soči, St.&nbsp;Tropez a&nbsp;Miami na pláži v&nbsp;mořském písku) pod rodičovským láskyplným dohledem.</p>

    <p class="MLP-text--I">„Ale to přece nesmíš žebrat na pánech…,“ říkal Broně otec, domovník ústecké reprezentační vládní vily, když Broňa nosila domů bonbony a&nbsp;drobné cizí mince&nbsp;– děvčátko je milovalo a&nbsp;rychle se je naučilo znát&nbsp;– od hostí, polských generálů, belgických odborářů, italských velkoprůmyslníků a&nbsp;poslanců estonského republikového sovětu. Když finský velvyslanec daroval žadonící Broně barevnou obrazovou publikaci své nádherné <span class="char-style-override-3">země tisíce jezer</span>, chtěl otec knihu neprodleně dárci vrátit, ale děvčátko přitisklo úlovek ke své dětské hrudi a&nbsp;vydalo jej až po delší půtce, podrápaný nehty a&nbsp;roztrhaný na cáry.</p>

    <p class="MLP-text--I">Po trudném životě plném odříkání a&nbsp;bídy trávila Bronina matka poslední léta upoutána nemocí do pojízdného křesla. Broňa ji tlačila před sebou kolem stříbrných masek luxusních vládních limuzín a&nbsp;vybírala si vůz, v&nbsp;němž jednou bude jezdit.</p>

    <p class="MLP-text--I">Bronin otec byl řádný svědomitý muž bez většího důmyslu a&nbsp;kvartální piják. Po týdnech úzkostlivého obskakování státních hostí zpíjel se několikrát do roka levným tuzemským rumem, v&nbsp;malé kuchyňce zahradnického domku naříkal na svůj úděl a&nbsp;za zataženou záclonkou hrozil pěstí mocným obyvatelům vily.</p>

    <p class="MLP-text--I">Když jistá vládní delegace kvapně odjížděla zpět do vlasti, kde vypukla revoluce, v&nbsp;půli své štědrovečerní večeře, vzbudil otec maličkou Broňu spící po skrovném Štědrém dni domovnické rodiny (smažené rybí filé, jablka, ořechy, Broně od Ježíška pomeranč a&nbsp;plastikové autíčko) a&nbsp;přinesl ji v&nbsp;náručí do opuštěného skvěle ozářeného večeřadla v&nbsp;prvním patře vily. „Ať žije revoluce!“ volal otec zapíjeje osmdesátiletým koňakem druhé jídlo onoho svatvečera (krocana s&nbsp;kaštanovou nádivkou, kuřecí prsíčka v&nbsp;aspiku, sardelového kapra a&nbsp;štiku na víně) a&nbsp;obracel se rozjařeně k&nbsp;dceři: „Ježíšek je prima, co!“ „Chtěla bych si ho zamknout do skříně, aby mi musel nadělovat každý den&nbsp;–“ řeklo děvčátko rvouc zuby a&nbsp;nehty tuhé tmavé maso ze stehna.</p>

    <p class="MLP-text--I">Broňa měla tři školy, všechny výběrové a&nbsp;neukončené (strojní průmyslovku, plavební učiliště a&nbsp;ekonomickou střední školu). Jako nejhezčí dívka třídy a&nbsp;ročníku (rudě lakované nehty nejdelší z&nbsp;celé školy) učila se jen nepatrně&nbsp;– počty jí šly skvěle a&nbsp;ostatní ji nezajímalo&nbsp;– a&nbsp;při jejích předčasných odchodech z&nbsp;jednotlivých škol kroutili nad ní učitelé hlavami, jak si svou nekázní kazí život. Nejbližší příští prominentní host státní vily však vždy znovu milerád zařídil spanilé domovníkově dceři&nbsp;– což není dcerou pracujícího lidu?!&nbsp;– přijetí na další školu dle jejího výběru. Nejlépe líbal ministr pošt.</p>

    <p class="MLP-text--I">Při defloraci mladým hezkým ženatým internistou cítila Broňa jen bolest a&nbsp;strach před otěhotněním. Internista jí hned po aktu poskytl odbornou pomoc a&nbsp;napsal jí recept na jisté užívání. Broňa jela do města, a&nbsp;když začalo pršet, posadila se do kavárny Svět v&nbsp;prvním patře nad náměstím, pila bílé víno a&nbsp;vykouřila dvě cigarety, po velikých oknech tiše splýval déšť a&nbsp;Broňa si s&nbsp;rozkoší znovu a&nbsp;znovu připomínala strach v&nbsp;internistových očích a&nbsp;jeho úzkostlivé prosby, když před ní klečel… a&nbsp;cítila se ošizena, že vše proběhlo tak krátce. A&nbsp;vskutku, zanedlouho dal internista Broně najevo, že už ji nechce vidět. Zrazená dívka pocítila zášť a&nbsp;pomstychtivost vůči celému mužskému pokolení, a&nbsp;když se pak po roce internista rozváděl kvůli Bronině spolužačce, ošklivé, ale zřejmě chytřejší, umínila si Broňa, že další příležitost si už nedá vydrápnout bez boje.</p>

    <p class="MLP-text--I">Po dokončení střední ekonomické školy (maturitu se jí nezdařilo složit) nastoupila Broňa do mzdové účtárny národního podniku Kotex, neboť ráda počítala peníze. Dívku lačnou světa zde však místo finančních vzruchů čekalo úmorné přepočítávání haléřových položek úkolových mzdových listů a&nbsp;ohyzdná staropanenská vedoucí účtárny pronásledovala svou novou půvabnou (a nepříliš svědomitou) podřízenou na každém kroku.</p>

    <p class="MLP-text--I">Matčinou smrtí a&nbsp;otcovým propuštěním z&nbsp;domovnictví pro sílící pijanství rodina Berkových rozvrácena a&nbsp;Broňa se přestěhovala do závodní svobodárny. Nezvyklá hospodaření a&nbsp;při svém směšně nízkém platu bez praktických vyhlídek na postup, přitom zvyklá dobře se oblékat, měla Broňa často hlad. Hrdě však odmítala četné mužské nabídky, spojované často s&nbsp;materiálními výhodami. Až když se jí podařilo vzbudit zájem elegantního a&nbsp;mužně krásného ředitele, který ji ustanovil svou sekretářkou, uvědomila si Broňa životní příležitost a&nbsp;vrhla se do ní celou duší i&nbsp;tělem.</p>

    <p class="MLP-text--I"><span class="MLP-znak-kurziva-11b">Za své první mimořádné prémie si Broňa zaplatila čtyřdenní zájezd do východního Berlína. První tři drahocenné dny uplynuly prohlížením únavných muzeí, až poslední den v&nbsp;Postupimi Broně vše vynahradil. Okouzlena procházela císařským sídlem Sanssouci v&nbsp;parku s&nbsp;jezírky a&nbsp;pavilony, Neuer Palais ji omráčil pyšnou ledově třpytnou nádherou svých sálů, za zády průvodce překročila červenou šňůru, dělící návštěvníky od nábytku císařů, a&nbsp;fascinována ryla svými dlouhými rudými nehty do hlubokých řezeb starého stříbrného dřeva.</span></p>

    <p class="MLP-text-bez1radku--12-0">Připravena ke skoku střehla Jitka Traklová každé hnutí své nenáviděné&nbsp;– a&nbsp;nenávidící&nbsp;– spolubydlící, té bestie Broni Berkové, a&nbsp;jakmile se jí zazdálo, že Broňa zavírá oči, vyskočila Jitka z&nbsp;postele&nbsp;– sprostá Broňa se ovšem naschvál vyřítila do dveří dřív, aby zase okupovala koupelnu jen pro sebe… Takhle bydlet je už přece zoufalý&nbsp;–</p>

    <p class="MLP-text">Jitka přecházela kolem dveří zamčené koupelny tlukouc do nich občas pěstí nebo botou a&nbsp;připravovala snídani, mléko z&nbsp;prášku (Břeťa spočítal, že přijde levněji než mlékárenské, vždyť za vodu přece platit nebudem) a&nbsp;šest (každému jeden ke snídani a&nbsp;po dvou s&nbsp;sebou do práce) krajíců chleba s&nbsp;bramborovou pomazánkou (půl kila brambor, 1&nbsp;vejce, 1&nbsp;trojúhelníček taveného sýra, 5&nbsp;dkg droždí, lžíce hořčice, lžíce arašídového oleje a&nbsp;sůl&nbsp;– obsahuje tedy uhlohydráty, bílkoviny, tuky i&nbsp;vitamin a&nbsp;přijde poměrně levně, Břeťa to spočítal a&nbsp;sestavil podle svých tabulek), slila horké mléko do dvou hrnečků (nepatrný zbytek na dně rendlíku nechala na ohni, aby se té ventře Broně připálil) a&nbsp;odnesla snídani přes chodbu v&nbsp;druhém patře naproti do mužské svobodárny.</p>

    <p class="MLP-text">PhMr.&nbsp;Břeťa Trakl v&nbsp;černých trenkách políbil manželku na čelo a&nbsp;převzal od ní tác se svou snídaní co nejopatrněji, aby ani kapka mléka neukápla.</p>

    <p class="MLP-text">„Jak to, že máš na sobě ještě tyhle trenky,“ řekla Jitka, „vždyť je už sobota&nbsp;–“</p>

    <p class="MLP-text">„Já myslel, že když jsou černé, že je můžu nosit dýl&nbsp;–“</p>

    <p class="MLP-text">„A&nbsp;kdo to má pak prát?!&nbsp;– Tak šup, dolů s&nbsp;tím!“</p>

    <p class="MLP-text">„Pořád s&nbsp;tím tvým praním… ty trenky nevydrží ani rok…“</p>

    <p class="MLP-text">„To nevydrží, když je musím drhnout na valše kartáčem&nbsp;– tak dolů, honem!&nbsp;–“</p>

    <p class="MLP-text">„Ale tak aspoň až odpoledne po koupání…“</p>

    <p class="MLP-text">Za nesouhlasného bručení ustupoval Břeťa s&nbsp;tácem v&nbsp;rukou pozadu do svobodárny (dvě červené válendy, pod každou kufr, a&nbsp;mezi nimi na parketách rudý koberec, dvě skříňky na lůžkoviny, jejich horní plochy coby noční stolky, společná skříň s&nbsp;dveřmi potaženými syntetickou bílou kůží, dvě červená křesla u&nbsp;stolku se skleněnou deskou, na ní vázička z&nbsp;hutnického skla a&nbsp;na zdi reprodukce Renoirových Milenců v&nbsp;trávě) a&nbsp;Jitka za ním. Na válendě spal Alex Serafin s&nbsp;Dášou Zíbrtovou, a&nbsp;jak horkem odkopali přikrývku, vidět těsné objetí jeho černě porostlých gorilích končetin kolem jejího zvadlého těla.</p>

    <p class="MLP-text">„Tak sundáš to už&nbsp;–“ zasyčela Jitka a&nbsp;Břeťa si neochotně svlékl trenky, Jitka pátravě prohlédla manželovo nahé tělo a&nbsp;přejela po něm rukou, pak ze skříně vyňala modré (četným praním však už skoro bělavé) trenky a&nbsp;zároveň vybrala manželovi čistou košili.</p>

    <p class="MLP-text">„Košili teda ale už ne!“ řekl Břeťa energicky. „Podívej se na ten roztřepanej límeček… po jedenácti praních! A&nbsp;víš, kolik stála? Čtyřicet pět!&nbsp;–“</p>

    <p class="MLP-text"><span>„Kdybys kupoval ty za šedesát, vydržely by těch praní mnohem víc!“</span></p>

    <p class="MLP-text">„Košili za šedesát korun!&nbsp;–“ zděsil se Břeťa tak nahlas, že probudil Dášu Zíbrtovou.</p>

    <p class="MLP-text">Jitka se vrátila do své svobodárny, zavřela plyn pod zuhelnatělým zbytkem mléka, odšroubovala ovládací křidélko z&nbsp;hlavního plynového uzávěru a&nbsp;vložila si jej do kabelky zároveň se svými dvěma krajíci, slepenými bramborovou pomazánkou, v&nbsp;igelitovém pytlíku a&nbsp;s&nbsp;balíčkem Broniných sušenek Orange&nbsp;– sladký já teda hříšně ráda&nbsp;– a&nbsp;tohle je jen ubohá kompenzace za plyn, který ta ventra Broňa zbůhdarma propálí a&nbsp;my jej musíme platit s&nbsp;ní na polovic… jen v&nbsp;téhle jediné položce tratíme na ní až Kčs 4,50 měsíčně, Břeťa to vypočítal. Jitka ještě párkrát zabušila na stále zamčené dveře koupelny a&nbsp;s&nbsp;prásknutím dveří vyšla na chodbu, kde ji Břeťa už netrpělivě čekal.</p>

    <p class="MLP-text">Manželé Traklovi spěchali béžovými návějemi spadového prachu k&nbsp;závodu (jehož kontury, věž, stanice a&nbsp;haly v&nbsp;jitřním oparu by někomu mohly připomenout třeba loď) a&nbsp;domlouvali se na nastávající den jak na další bitvu v&nbsp;naší spravedlivé válce o&nbsp;slušné lidské bydlení…</p>

    <p class="MLP-text">„Zajdi dnes za Aidou, Bindrem a&nbsp;Coufalem…,“ říkala Jitka důtklivě.</p>

    <p class="MLP-text">„A&nbsp;ty bys zas měla promluvit s&nbsp;Drtílkem, Ebrtem, Fialou, Ganem…,“ říkal Břeťa počítaje jednotlivé útoky na prstech.</p>

    <p class="MLP-text">„Všem jsem si stěžovala už aspoň desetkrát…“</p>

    <p class="MLP-text">„Musíme tedy pojedenácté, podvanácté, potřinácté&nbsp;–“</p>

    <p class="MLP-text">„Oni všichni už bydlí, to je to… a&nbsp;na nás kašlou…“</p>

    <p class="MLP-text">„Však my budeme bydlet taky!“</p>

    <p class="MLP-text">„Jsou dva druhy lidí: s&nbsp;kvartýrem a&nbsp;bez něho. A&nbsp;mezi nima ostnatej drát…“</p>

    <p class="MLP-text">„Tak ho přestříháme a&nbsp;nacpem jim ho do zadku!“</p>

    <p class="MLP-text">„Kdybychom měli děcko…“</p>

    <p class="MLP-text">Zvenku z&nbsp;nádvoří bylo v&nbsp;okně plánovacího oddělení v&nbsp;prvním patře správní budovy (Bílého domu) vidět jen zelené houští dvou prorůstajících se filodendronů. Ze svého křesílka za nimi, přistaveného těsně k&nbsp;oknu, střehla Jitka Traklová mezerami mezi listy shora celé nádvoří od vrátnice až ke kotelně a&nbsp;garážím… celý náš svět vezdejší.</p>

    <p class="MLP-text">Jitka svištěla na své elektrické kalkulačce a&nbsp;sjížděla dekádu za dekádou, neprodleně se pak pustila do mzdových propočtů pro Břeťu (pracoval v&nbsp;téže chodbě v&nbsp;oddělení práce a&nbsp;mezd, pověsil svou farmacii na hřebík, poněvadž zde vydělal měsíčně o&nbsp;Kčs 46,70 víc, a&nbsp;kromě toho cenný přehled, kolik kdo a&nbsp;za co v&nbsp;Kotexu bere&nbsp;– může se příležitostně hodit… Břeťa zas pomáhal Jitce s&nbsp;operačními listy (oba byli nesmírně výkonní), náhle uzřela mezerami v&nbsp;listí Aldu (předseda bytové komise) v&nbsp;hovoru s&nbsp;Ganem (jednatel závodní rady) a&nbsp;okamžitě vyběhla na chodbu, vyklepala na sklo Břeťových dveří (kancelář naproti, a&nbsp;tudíž bez přehledu nádvoří) smluvený kód, a&nbsp;když sbíhala ze schodů, Břeťa ji už doháněl a&nbsp;Traklovi se společně vrhli na vylekanou dvojici na nádvoří, odtrhli Aldu od Gana a&nbsp;odvlekli si, každý svého, do jiného kouta.</p>

    <p class="MLP-text">Břeťa s&nbsp;Jitkou se vraceli a&nbsp;opět co chvíli vybíhali ze svých úředních nor, vymršťujíce se neúnavně k&nbsp;novým nájezdům, proplouvali temnou chodbou čtyřiceti kancelářských dveří jak dvě barakudy v&nbsp;teplém ospalém moři, už podle siluet za sklem uhadovali možnou kořist a&nbsp;bleskově se do ní zasekávali.</p>

    <p class="MLP-text">Když siréna ohlásila konec pracovní doby, zašla Jitka přes chodbu do Břeťovy kanceláře, pod jejím dohledem se musel svléknout a&nbsp;obléknout půjčené montérky na holé tělo.</p>

    <p class="MLP-text">„Nač potřebuješ pod montérky ještě trenky, nevíš? A&nbsp;to ještě čisté k&nbsp;tomu!!“ rozkřikla se Jitka na Břeťu, který pak vyrazil na placenou brigádu při čistění cihel ze zbourané sodíkárny, Jitka odpracovala ještě přesčasovou hodinu ve skladu obalů s&nbsp;25% příplatkem.</p>

    <p class="MLP-text">„Evropo, ty seš ale střevo!“ plísnil Alex Serafin svou nerozlučnou družku Dášu Zíbrtovou, když mu, chudinka stará a&nbsp;už připitomělá, místo osolení jeho pivo ocukrovala. Alex, oděn pouze svou mohutnou černou srstí (bez jediného bílého vlasu či chlupu!), se rozvaloval na rudé válendě&nbsp;– prostěradlo nesnesl, že prý mu dráždí pleť&nbsp;– a&nbsp;Dáša, které důsledně říkal Evropa, pilně šukala pokojem ve své radostně oddané služebnosti… zotročení už vysloveně nechutného stupně: Alex bral své Evropě všecky její peníze, komandoval ji, posmíval se jí i ji bil&nbsp;– zbožňovala ho za to, jako by právě toto potřebovala ke svému štěstí…</p>

    <p class="MLP-text">Horší bylo, že Dáša v&nbsp;mužské svobodárně s&nbsp;Alexem prakticky bydlela a&nbsp;její nepatrný smysl pro systém a&nbsp;pořádek Břéťu střídavě rozhořčoval a&nbsp;plnil pohrdáním. Při návratu z&nbsp;práce Břeťa překročil Dášu čistící Alexovy boty, smetl na zem její šití rozhozené po svém gauči, usedl a&nbsp;vyňal z&nbsp;kufru své ohmatané desky s&nbsp;nápisem <span class="MLP-znak-kurziva-11b">Naše domácnost.</span></p>

    <p class="MLP-text">Pod tímto titulem zakoupil Břeťa, tehdy ještě Jitčin snoubenec, za Kčs 1,40 v&nbsp;papírnictví sešit s&nbsp;předtištěnými kolonkami „Nájemné“, „Obuv“, „Mléko, sýr, máslo“, „Jízdné“, „Zábava“ a&nbsp;četné další, které „strukturovaly“, jak Břeťa nadšeně vysvětloval své dychtivé tehdejší snoubence Jitce, výdaje domácnosti do „regulovatelných normativů“. Tato tiskovina, jejíž kolonky Břeťa denně vyplňoval s&nbsp;neúmornou péčí, se stala záhy jeho nejmilejší (a postupně jedinou) knihou. Vždy levá a&nbsp;pravá stránka <span class="MLP-znak-kurziva-11b">Naší domácnosti</span> měly souhlasné předtisky jednotlivých kolonek s&nbsp;tím, že do levé, nadepsané „Předpoklad“, se vpisovaly položky plánovaných výdajů, zatímco do pravé, nadepsané „Skutečnost“, položky výdajů skutečných. Tak bylo možno například na měsíc červenec naplánovat v&nbsp;položce „Mléko, máslo, sýr“ částku Kčs 63,10&nbsp;– vycházející z&nbsp;průměrné spotřeby kalkulované dle kvartálních a&nbsp;ročních průměrů&nbsp;– a&nbsp;záměnou mléka mlékárenského za sušené docílit úspory Kčs 3,74, jež se modře (překročení pak výstražně červeně) vpisovala do bilančního sloupce na konci stránky, ovlivňujíc příznivě měsíční hospodářský výsledek <span class="MLP-znak-kurziva-11b">Naší domácnosti.</span> Předtištěný síťový systém řádků a&nbsp;vertikál umožňoval rychlý každodenní přehled, sledování růstu jednotlivých položek, porovnání výdajů za opravu obuvi v&nbsp;letních měsících oproti zimním, kalorický výpočet bílkovin konzumovaných v&nbsp;týdnu, měsíci a&nbsp;roce, dopad zdražení zadního hovězího na položku „Kultura“ a&nbsp;sledování jednotlivých konzumních trendů&nbsp;– operativní sledování, jež je bází pro regulaci, řízení a&nbsp;ovládání.</p>

    <p class="MLP-text">Mladý magistr farmacie Břeťa Trakl zapomněl lehce a&nbsp;rád na své starobylé lékárenské vzdělání, hojně špikované důstojnou latinou, a&nbsp;prosadil četnými intrikami své přeložení z&nbsp;laboratoře do mzdového oddělení, aby mohl cele vstoupit do říše vzrušujících peněžních pák&nbsp;– či spíše os&nbsp;– kolem nichž se otáčí vše na této zemi.</p>

    <p class="MLP-text">Dáša Zíbrtová chystala svému Alexovi každodenní žranici, v&nbsp;umyvadle se chladilo pivo, svobodárnou táhla vůně vařeného uzeného masa a&nbsp;Břeťa se pohroužil do výpočtů úspor, jež by mohly vzejít ze záměny dražšího tvrdého tvarohu za levnější měkký, který by se pak podomácku dosušil&nbsp;– náhle vpadla do mužské svobodárny Jitka a: „Nech toho, Břeťo, a&nbsp;pojď prát!“</p>

    <p class="MLP-text">„Ale ještě není šest hodin a&nbsp;Broňa…“</p>

    <p class="MLP-text">„To se té děvky bojíš? To seš chlap?“</p>

    <p class="MLP-text">V&nbsp;dívčí svobodárně seděla Broňa na své válendě a&nbsp;pilníkem si brousila nehty. „Tak pr! –“ křikla, jakmile spatřila vcházejícího Břeťu, „ještě není šest!&nbsp;–“</p>

    <p class="MLP-text">Po vleklé guerille dohodnuto, že Broňa zmizí denně od šesti do devíti a&nbsp;zato Břeťa se mimo tuto dobu v&nbsp;dívčí svobodárně neobjeví. Ale což se lze smířit se strnulým dogmatismem smluv konzervujících neudržitelný status quo? To by USA byly dodnes britskou kolonií a&nbsp;v&nbsp;Kremlu by vládl car.</p>

    <p class="MLP-text">„My budem jen v&nbsp;koupelně,“ říkal Břeťa vlídně, „my dneska perem…“</p>

    <p class="MLP-text">„A&nbsp;co když se mi zrovna teď zachce se vykoupat!“ vykřikla Broňa, Jitka však mezitím zamkla koupelnu a&nbsp;přišla do pokoje demonstrativně s&nbsp;klíčem mezi zuby.</p>

    <p class="MLP-text">„Za hodinku jsme hotovi,“ kombinoval Břeťa Jitčino násilí se svou diplomacií, „a pak…“</p>

    <p class="MLP-text">„Do šesti tady nemáš co dělat, Trakl!“ křikla Broňa. „Tak zmiz&nbsp;– a&nbsp;hezky rychle!“</p>

    <p class="MLP-text">„A&nbsp;kdybychom tě hezky poprosili…,“ drtila Jitka mezi zuby pevně svírajícími klíč od koupelny, „abys projednou byla tak laskavá…“</p>

    <p class="MLP-text">„Ven!“ ječela Broňa. „A&nbsp;naval ten klíč&nbsp;– jdu se koupat!“</p>

    <p class="MLP-text">„Vždyť jsem ti říkala,“ říkala Jitka Břeťovi, „že s&nbsp;touhle mrchou se po dobrém nic nepořídí&nbsp;–“</p>

    <p class="MLP-text">Broňa skočila po Jitce, Jitka jí nastavila nohu, Broňa v&nbsp;pádu strhla Jitku k&nbsp;sobě a&nbsp;na koberci se rozvinul dívčí mač ve volném stylu, v&nbsp;němž bojovnější Broňa rychle nabývala vrchu, „To ji necháš, aby mě zmrzačila?!&nbsp;–“ zavřeštěla na Břeťu Jitka, když jí Broňa klekala na břicho, Břeťa povzdechl, nadechl se, uchopil Broňu za kštici a&nbsp;trpělivě, leč vší silou ji vlekl do rohu pokoje, Broňa se nechala odvléci až k&nbsp;oknu, kde se náhle vymrštila, vrazila kolenem Břeťovi mocně do podbřišku a&nbsp;vjela mu svými drápy do tváře, až se zkrvavený magistr s&nbsp;úpěním odbelhal. Když pak rozlícená Broňa upřela svůj dravčí zrak na Jitku, odhodila opuštěná novomanželka klíč od koupelny na koberec a&nbsp;prchla na WC, kde se zamkla na dva západy.</p>

    <p class="MLP-text">Jitka seděla na prkénku, prstem si opatrně nanášela sliny na poškrábanou tvář a&nbsp;láskyplně myslela na Břeťu, jak se jí zastal… Břeťa je báječnej kluk… Jitka utkvěla pohledem na svitku toaletního papíru a&nbsp;hlavou jí bleskl nápad: od zítřka budu dávat do igelitu svačiny zabalené napřed do tohoto papíru… Jitka se zasmála sama sobě, něžně točila svým snubním prstýnkem kolem prstu a&nbsp;začala si tiše zpívat.</p>

    <p class="MLP-text">Mužskou svobodárnu naplnila vůně horkého uzeného masa, které Alex trhal rukama na černé poklici omžené kapičkami páry a&nbsp;zapíjel pivem bohatě kořeněným starou mysliveckou&nbsp;– s&nbsp;obličejem potřeným jódem a&nbsp;dosud sykaje bolestí rozvrhoval Břeťa v&nbsp;arších <span class="MLP-znak-kurziva-11b">Naší domácnosti</span> rozptyl korun a&nbsp;haléřů do kolonek „Předpokladu“ příštího měsíce, mocně drážděn pachem masa a&nbsp;alkoholu v&nbsp;nozdrách vztekle snížil položku „Maso“ o&nbsp;Kčs 4,36&nbsp;– pro dodržení progrese úspor měsíčně o&nbsp;Kčs 20,&nbsp;– a&nbsp;zhluboka si vzdychl.</p>

    <p class="MLP-text">„Evropo, dej tomu klukovi hlt myslivecký&nbsp;–“ zaryčel bodře Alex, zvedaje láhev.</p>

    <p class="MLP-text">„Děkuji, pane Serafin,“ řekl Břeťa suše. „Jsem principiální abstinent&nbsp;–“ a&nbsp;energicky snížil „Kulturu“ o&nbsp;Kčs 2,44 na okrouhlých Kčs&nbsp;15 (předplatné Rudého práva a&nbsp;1&nbsp;návštěva biografu v&nbsp;5.–9.&nbsp;řadě).</p>

    <p class="MLP-text">„Ale notak se se mnou napij&nbsp;– dyť to máš zadarmo!“ zvolal Alex.</p>

    <p class="MLP-text">„Já srdečně děkuji, ale opravdu…“</p>

    <p class="MLP-text">„Nebo se urazím&nbsp;– Trakl! Ty víš, že já se urazit dovedu!…“ Břeťa si bolestně vzpomněl, jak „uražený“ Alex (když si o&nbsp;třech ráno přivedl sedm kumpánů z&nbsp;hospody Na vinklu, urazil se, že to Břeťu „znervózňuje“, jak to Břeťa diplomaticky formuloval) mu otlouká hlavu o&nbsp;nohu stolu, a&nbsp;s&nbsp;nuceným úsměvem si šel se spolubydlícím připít.</p>

    <p class="MLP-text">„Ruky na zadek!&nbsp;–“ volal potěšený Alex a&nbsp;vrazil Břeťovi hrdlo láhve staré myslivecké do úst způsobem, jakým se injikuje koním. „Tak co&nbsp;– dobrý?“ řehtal se Alex jako hodně otrlý veterinář. „Velice dobré a&nbsp;lahodné,“ říkal Břeťa, a&nbsp;tedy obdržel další injekci. „Seš sice grázl,“ motivoval Alex své počínání, „ale tak nudnej, že se mi z&nbsp;toho dělá mdlo. Ubohá Evropo&nbsp;– co až tydle lidi dorostou?…“</p>

    <p class="MLP-text">Břeťa redukoval další položky <span class="MLP-znak-kurziva-11b">Naší domácnosti</span> s&nbsp;tvrdostí, jež zvýšila progresi úspor na Kčs 35,–… ovšem za cenu, že do kolonky „Zábava“ vepíšeme „0“ (za minulý měsíc v&nbsp;této položce vydáno Kčs 3,20: dvě limonády při odpoledním tanečním čaji zahrádkářů, kde se neplatí vstupné a&nbsp;průměrný věk účastníků je 65&nbsp;let… není za takovouhle „Zábavu“ škoda i&nbsp;těch Kčs 3,20…)&nbsp;– Břeťa náhle strnul nad bílým čtverečkem odsouzeným k&nbsp;trudnému vpisu „0“&nbsp;– a&nbsp;v&nbsp;nezbadatelném hnutí mysli náhle odhodil černou tužku, vzal červenou a&nbsp;do čtverečku&nbsp;– se zatajeným dechem a&nbsp;za tlukotu ve spáncích&nbsp;– vryl omamnou cifru <span class="MLP-znak-kurziva-11b">10&nbsp;000,00…</span></p>

    <p class="MLP-text"><span>„Tak kde trčíš&nbsp;–“ křikla Jitka&nbsp;– zdrápaný obličej indiánsky pomalován jódem&nbsp;– ve dveřích mužské svobodárny, „vždyť je už půl sedmé&nbsp;–“</span></p>

    <p class="MLP-text">„Už letím&nbsp;–“ křikl Břeťa, rychle se vzpamatoval a&nbsp;spěšně gumoval z&nbsp;kalkulačního archu to červené šílenství… gumoval úporně a&nbsp;do hloubky, až rozrušen hladký povrch papíru, červeň z&nbsp;tuhy dávno bezpečně vyhlazena, ale hloubkový reliéf vrypu <span class="MLP-znak-kurziva-11b">10 000,00</span> stále čitelný, jako by prostoupil samu celulózovou dřeň <span class="MLP-znak-kurziva-11b">Naší domácnosti.</span></p>

    <p class="MLP-text">Bestie Broňa vyklidila dívčí svobodárnu natruc až o&nbsp;půl hodiny později a&nbsp;manželé Traklovi se neprodleně pustili do práce, napřed oprali oba své svačinové igelitové pytlíky vlažnou vodou a&nbsp;obrácené naruby je pověsili vyschnout na rám Renoirových Milenců v&nbsp;trávě, za podrobného prohlížení každého jednotlivého kousku přeprali své rodinné prádlo ve vaně, načež se Břeťa vysvlékl donaha a&nbsp;Jitka ho celého důkladně namydlila.</p>

    <p class="MLP-text">Při otočení chromového kohoutku nad vanou: pár rezavých kapek, zachrčení a&nbsp;dost. Manželé Traklovi na sebe pohlédli lesknoucíma se očima. Zdola z&nbsp;podlahy stříbrný šum jak vodotrysku za mříží knížecího parku. Trojanovi v&nbsp;prvním patře se sprchují.</p>

    <p class="MLP-text">„A&nbsp;teď si to mejdlo můžeš utřít novinama!“ zaječela Jitka.</p>

    <p class="MLP-text">„Teda já se na to už&nbsp;–&nbsp;–&nbsp;– – –! –“ vřískl Břeťa.</p>

    <p class="MLP-text">„Ty zatracený kreténi nám pouštějí vodu na kanál… celý den v&nbsp;jednom kuse. Co je jim po nás&nbsp;– a&nbsp;to chceme na Trojanovi ještě kvartýr… ON-HO-UŽ-MÁ- tři pokoje pro tři lidi, k&nbsp;tomu garáž, vilu u&nbsp;řeky s&nbsp;deseti pokoji a&nbsp;na svou plachetnici vlastní přístav… Co jsme my pro něho? Nejvýš otravný štěnice!“ a&nbsp;Jitka začala vztekle tlouci pěstí do vodovodního potrubí.</p>

    <p class="MLP-text">„Počkej, takhle ne&nbsp;–“ křikl namydlený Břeťa a&nbsp;botou začal mlátit do přívodní trubky.</p>

    <p class="MLP-text">„Já budu chodit koupat děcko asi do sklepa!!–“</p>

    <p class="MLP-text">„Uhni!“ zařval Břeťa a&nbsp;kovářskými údery těžkého francouzáku rozbubnoval potrubí do dunění a&nbsp;mířeným úderem za úderem, dokud mu paže neumdlela, zarytě bušil kovem do kovu.</p>

    <p class="MLP-text">Když si pak Broniným ručníkem otřel mýdlo z&nbsp;těla, přinesl si <span class="MLP-znak-kurziva-11b">Naši domácnost</span> a&nbsp;Jitka předložila svůj „Deník výdajů“.</p>

    <p class="MLP-text">„Jak to osm třicet,“ říkal Břeťa, „tady chybí ještě koruna padesát&nbsp;–“</p>

    <p class="MLP-text">„Já…,“ přiznávala se Jitka, „já si koupila tatranku. Když já sladký tak ráda…“</p>

    <p class="MLP-text">„Ale takhle nevyjdem nikdy! Sladký ráda&nbsp;– já zas rád pivo a&nbsp;třeba uzený. Ale prostě si to nemůžeme dovolit… když chceme něco mít. A&nbsp;zrovna tatranku za korunu padesát… to sis mohla koupit rovnou už miňonku za korunu devadesát, ty prostě nemáš rozum! Vždyť přece za korunu deset jsou lahodné nugetky a&nbsp;za devadesát haléřů vafle, ty přece taky udělají tu službu&nbsp;–“</p>

    <p class="MLP-text">„Když ale nugetky ani vafle v&nbsp;kantýně nebyly…“</p>

    <p class="MLP-text">„V&nbsp;kantýně! Kolikrát jsem ti říkal, že druhy, na kterých se dohodneme, musíš kupovat předem pro dostatečné vyzásobení! Kdybys měla doma deset vaflí, tak bys nemusela spoléhat na kantýnu!“</p>

    <p class="MLP-text">„Jak můžu koupit z&nbsp;denní kvóty deset vaflí prosím tě…“</p>

    <p class="MLP-text">„Tak mi to nahlaš a&nbsp;já ti můžu vafle úvěrovat z&nbsp;příští dekády!“</p>

    <p class="MLP-text">„Jo, já koupím deset vaflí, a&nbsp;Broňa mi je sežere&nbsp;– ten dobytek zatracenej. Vidíš, jak mě zas podrápala… Břeťo, my ji musíme dostat odtud co nejdřív, nebo já se z&nbsp;ní už položím…“</p>

    <p class="MLP-text">„Ale jak? S&nbsp;Maddou Serafinovou to bylo hladký… vzpomínáš?“</p>

    <p class="MLP-text">„Však to bylo jen takový blboučký zvířátko a&nbsp;nakonec šla ještě ráda… Ale Broňa? To je rafinovaná, mstivá a&nbsp;krvežíznivá bestie…“</p>

    <p class="MLP-text">„Musíme na ni stejně jako na Maddu. Drobné nepříjemnosti a&nbsp;přitom zpracovávat veřejnost, aby nikdo už ani nemukl, až jí pak vyhodíme kufr na schody…“</p>

    <p class="MLP-text">„Broňa je jinej formát… A&nbsp;teď se tahá s&nbsp;direktorem. Až si ho ochočí&nbsp;– a&nbsp;to ona svede jak nikdo&nbsp;– pak jen kývne prstem, a&nbsp;pojedem odtud my…“</p>

    <p class="MLP-text">„To je zlý… anebo dobrý!“</p>

    <p class="MLP-text">„To je tragický.“</p>

    <p class="MLP-text">„Ale pro koho? Copak si může ředitel Kotexu dovolit nemravnosti s&nbsp;vlastní sekretářkou? Zač vyletěl Blum, Ježek nebo Rumltanc?“</p>

    <p class="MLP-text">„Ty myslíš… Ale to by se pak muselo… ve velkém stylu…“</p>

    <p class="MLP-text">„Série dopisů. Svědci. Fotografie… ale to by mohlo nakonec povalit samotného direktora…“</p>

    <p class="MLP-text">„Fantastický…,“ vydechla Jitka a&nbsp;oči se jí zaleskly. „Fantastický… to by mohlo pro nás znamenat… už všecko.“</p>

    <p class="MLP-text">„Nebo taky všecko ztratit, naději na byt, tuhle svobodárnu, obě naše místa…“</p>

    <p class="MLP-text">„Všecko vyhrát! Co ještě čekáš od Trojana, bláho&nbsp;– naději na byt? Kde je? Tuhle svobodárnu? Ještě nám ji ani neslíbil. A&nbsp;naše místa… kdypak naposledy jsme dostali přidáno? Ale kdyby přišli noví lidé…“</p>

    <p class="MLP-text">„Povalit direktora? My dva? To je šílenství…“</p>

    <p class="MLP-text">„My dva samozřejmě ne, ale jen si vzpomeň, co říkal Gan o&nbsp;Neustupovi… a&nbsp;tajná schůzka technologů v&nbsp;prádelně… a&nbsp;klika Alda-Bindr-Coufal-Drtílek-Ebrt-Fiala-Gan… ta už přece povalila nějakých pár direktorů… a&nbsp;Trojan je přece už docela nemožný. Sám Střelák prý tuhle naznačil… a&nbsp;teď si v&nbsp;Praze už zpracovává generálního Tušla… jen si vzpomeň, když byl Trojan v&nbsp;Paříži, jak Střelák jechal do Pardubic, když tam Tušl řečnil…“</p>

    <p class="MLP-text">„Sám jsem si už víckrát všiml… Začíná se to vážně formovat…“</p>

    <p class="MLP-text">„Až padne Trojan, bude ředitelem Střelák. Střelák udělá svým náměstkem Plavce&nbsp;– to je jasný, Plavec nenávidí Trojana a&nbsp;se Střelákem je jedna ruka. Po Plavcovi se stane šéfem plánování Ruprt&nbsp;– a&nbsp;já bych mohla být jeho zástupkyní…“</p>

    <p class="MLP-text">„Jituš… ty jsi úžasná…,“ šeptal Břeťa vzrušeně a&nbsp;položil ruku na Jitčino nahé hubené stehno.</p>

    <p class="MLP-text">„Zhasni světlo… A&nbsp;zahoď ten kapesník. Udělej mi děcko, dnes, teď… a&nbsp;noví lidi nám dají byt&nbsp;–“</p>

    <p class="MLP-text"><span class="MLP-znak-kurziva-11b">Tvé levé ponožce naplést patu, pravé špičku a&nbsp;celý pár je jako nový Košile kupovat vždy s&nbsp;náhradními límečky Vím, že musíme šetřit, můj drahý Ale já tě chci mít jako z&nbsp;krabičky</span></p>

    <p class="MLP-text"><span class="MLP-znak-kurziva-11b">K&nbsp;večeři stačí slaneček pro oba Jsou v&nbsp;něm bílkoviny, tuky a&nbsp;drahocenný jód Kolik géniů jedlo celý život jen ryby Rád se starám, abys byla zdravá Má úžasná holko Má skvělá ženuško</span></p>

    <p class="MLP-text"><span class="MLP-znak-kurziva-11b">Budem tady bydlet spolu Celou svobodárnu jen pro sebe Naše mýdla se budou líbat v&nbsp;koupelně Srazíme obě válendy k&nbsp;sobě Uléhat spolu Spolu spát A&nbsp;spolu se probouzet</span></p>

    <p class="MLP-text"><span class="MLP-znak-kurziva-11b">Jednou spolu pojedeme k&nbsp;moři A&nbsp;poplujeme po něm parníkem Budem pít oranžádu na palubě brčkem A&nbsp;spát spolu ve své kajutě jen pro nás dva Dostanem byt</span></p>

    <p class="MLP-text"><span class="MLP-znak-kurziva-11b">Krásný byt v&nbsp;prvním patře Dva pokoje, koupelna a&nbsp;kuchyňka Balkonek stačí třeba jen dvakrát půl metru Budeš na něm sedět a&nbsp;číst si noviny Já z&nbsp;něj budu volat naše dítě z&nbsp;pískoviště k&nbsp;večeři Jsem šťastná, když tě sytím</span></p>

    <p class="MLP-text"><span class="MLP-znak-kurziva-11b">Já se tě nenasytím nikdy Sněhovou bouří budu utíkat do našeho teplého hnízdečka domů Jsem šťastný, když jsi šťastná ty</span></p>

    <p class="MLP-text"><span class="MLP-znak-kurziva-11b">Spolu si proklestíme cestu nahoru Když jsme spolu, přemůžeme celý svět Jsme mladí</span></p>

    <p class="MLP-text"><span class="MLP-znak-kurziva-11b">Jsme chytří a&nbsp;silní Máme hlad A&nbsp;umíme dobře počítat</span></p>

    <p class="MLP-text--I---0-12"><span class="MLP-znak-kurziva-11b">Dostanem co chcem My vyhrajem</span></p>

    <p class="MLP-dopis-bez1radku-ii">NA USEDLOSTI Alfreda Flügela v&nbsp;Marktschorgastu přivedla čtyřletá kráva na svět telátka-čtyřčata. Jedno z&nbsp;telátek zahynulo. Jde skutečně o&nbsp;zoologickou senzaci. Přitom kráva „neměla mateřství vůbec plánováno“, leč veterinář se při umělém oplodňování spletl.</p>

    <p class="MLP-dopis-bez1radku">NEJVÍCE DĚTÍ přivedla na svět Němka Bernarda Scheinbergerová, která zemřela v&nbsp;roce 1907 ve věku 56 let. Měla čtyřikrát čtyřčata, sedmkrát trojčata a&nbsp;šestnáctkrát dvojčata. Přivedla na svět 69 dětí. Její manžel ji přežil, znovu se oženil a&nbsp;v&nbsp;následujících dvaceti letech měl se svou druhou ženou dalších 18&nbsp;dětí. V&nbsp;77 letech měl kolem sebe 67 dosud žijících dětí.</p>

    <p class="MLP-text-bez1radku--12-0">begin integer i, j, count;</p>

    <p class="MLP-text-bez1radku">integer array T3B (1:14), T3A&nbsp;(1:90), T2A&nbsp;(1:1260);</p>

    <p class="MLP-text-bez1radku">switch SSS: = L3, L5;</p>

    <p class="MLP-text-bez1radku">TAPECODE (1, 2, 0, 0);</p>

    <p class="MLP-text-bez1radku">for i: = 1 step 1 until 14 do read (T3B, i, 1);</p>

    <p class="MLP-text-bez1radku">for i: = 1 step 1 until 90 do read (T3A, i, 1);</p>

    <p class="MLP-text-bez1radku">for i: = 1 step 1 until 1260 do read (T2A&nbsp;i, 1);</p>

    <p class="MLP-text">začal chrlit elektronický počítač SAAB závratnou rychlostí, operátorka N. Nová seděla na své židli u&nbsp;velínu a&nbsp;za jejími zády tiše přecházel mladý (25) pán stroje (programátor n.&nbsp;p.&nbsp;Kotex) inženýr Dominik Neuman, očekávaje v&nbsp;klidu, až mu stroj spočítá za půl hodiny jeho program, který Dominik analyzoval, zpracovával a&nbsp;ladil půl roku, Dominik přecházel po speciálně izolované podlaze mezi speciálně izolovanými stěnami pod speciálně izolovaným stropem, ve světle zářivek o&nbsp;konstantním svitu, vzduchem kondicionovaným do konstantní teploty a&nbsp;vlhkosti, tiše našlapoval ve svých sandálech s&nbsp;podrážkou z&nbsp;mechové gumy, v&nbsp;prostých šedých kalhotech a&nbsp;pracovním šedém plášti přímo na nahém snědém těle, cítil hlad, ale nespěchal jej ukojit, při hladu se nejlépe přemýšlí a&nbsp;s&nbsp;nacpaným břichem se dá akorát svalit se do kanafasu. Dominik přistoupil k&nbsp;tiskárně a&nbsp;začetl se do postupujícího řešení své otázky,</p>

    <p class="MLP-text-bez1radku">J: = 1;</p>

    <p class="MLP-text-bez1radku">if stack (count) = 9999 then goto L10 else</p>

    <p class="MLP-text-bez1radku">if stack (count) = 999 then begin printtext</p>

    <p class="MLP-text">odpovídal stroj, skvělý švédský kybernet SAAB, v&nbsp;jazyce <span class="MLP-znak-kurziva-11b">algol&nbsp;60</span> (s&nbsp;prvky angličtiny; stejně by mohl odpovídat ve své mateřské švédštině, ruštině nebo jazyce svahili či urdu… ale z&nbsp;tohodle jsme tady už vyrostli), Dominik si přejel špičkou jazyka suché rty, vše je O.&nbsp;K. (nebo dobrý, charašó, gut, bene či jak račte), a&nbsp;nehlučně přešel k&nbsp;velínu, chvíli postál za zády své operátorky, N. Nová byla spolehlivá a&nbsp;přesná skoro jako sám stroj, pod průsvitnou halenkou se jí rýsují snědá sportovní ramena a&nbsp;při pohledu přímo shora vlahé snědé úbočí a&nbsp;temná úžlabinka ňader, Dominik si přejel špičkou jazyka suché rty, je to žena, a&nbsp;popřál si minutu vzrušení a&nbsp;jeho sladkého trnutí, lehce se přimkl tělem k&nbsp;opěradlu operátorčiny židle, a&nbsp;vyplašen náhlou palčivostí prudce vzrostlé touhy přešel rychle opět k&nbsp;tiskárně,</p>

    <p class="MLP-text-bez1radku">L5: count: = count + 1;</p>

    <p class="MLP-text-bez1radku">stack (count): = stack (COUNT + 1);</p>

    <p class="MLP-text">dobrý, SAABe a&nbsp;moment, já se hned vrátím, Dominik rychle prošel svou speciálně izolovanou, odhlučněnou a&nbsp;kondicionovanou místností pod zářivkami (speciální dodávka specializované vídeňské firmy) vydávajícími bezbarvý sterilní svit polštářovanými kovovými dveřmi a&nbsp;krátkou úzkou chodbičkou na tmavé, vlhké, špinavé a&nbsp;děsně otlučené schodiště&nbsp;– ti kreténi ve stupidních procovských kancelářích v&nbsp;prvním patře s&nbsp;velkouzenářskými koberci a&nbsp;palmami jak v&nbsp;řeznické výloze vrzli mne se strojem sem do sklepa ke krysám!&nbsp;– a&nbsp;dalším nedefinovatelným prostorem&nbsp;– rozbitá betonová podlaha, trosky beden a&nbsp;sudů, cáry papírů a&nbsp;pronikavý pach výkalů&nbsp;– vyšel k&nbsp;vratům na nádvoří, oslepen prudkou září letního dne přivřel oči a&nbsp;s&nbsp;rozkoší vnímal sluneční žár na pleti&nbsp;–</p>

    <p class="MLP-text">Náhle „Dzin! Dzin! Bumtaratá!“ závodní kapely Kotexu, na nádvoří davy a&nbsp;hned za vraty přecházejí zpocení tlustí strejci, místní vašnostové, v&nbsp;rukou lejstra svých ukaňhaných projevů… to se oslavuje nová hala, kterou se vašnostové tři roky zuby nehty bránili postavit.</p>

    <p class="MLP-text">Dominik znovu přivřel oči pro poslední sluneční polaskání a&nbsp;vrátil se po schodech dolů zpátky do svého sklepa ke krysám, pohlédl na hodinky, spěšně polkl dvě kostky hroznového cukru a&nbsp;vypil mléko, za deset minut bude výsledek a&nbsp;to už na jídlo nezbude čas.</p>

    <p class="MLP-text-bez1radku">J: = 2;</p>

    <p class="MLP-text-bez1radku">goto L3 end</p>

    <p class="MLP-text-bez1radku">L9: count: = count + 1;</p>

    <p class="MLP-text-bez1radku">goto L2;</p>

    <p class="MLP-text-bez1radku">L10: end program;</p>

    <p class="MLP-text-bez1radku--12-0">O<span>přen zády o&nbsp;zeď dílny, stranou slavícího davu, hleděl šéfmontér Stěpa lhostejně na konstrukci obrovité haly, kterou právě dokončil, „…&nbsp;abychom tedy znovu a&nbsp;lépe, poučeni chybami minulosti a&nbsp;rozvíjejíce moderní technologii, zvládli nejnáročnější úkoly ve službách našeho konečného cíle, osvobození člověka,“ kafral do mikrofonu bledej chlap, to bude asi ten jejich zdejší direktor, Trojan nebo jak se zas jmenuje, celej čas zalezlej a&nbsp;až teď si přišel lízat šlehačku, Stěpa si odplivl skrze zuby a&nbsp;nenávistně hleděl na shluk kolem řečnického pódia, vypasený úřednický krysy tady choděj v&nbsp;bílých pláštích jak apatykáři, šašci papíroví, celej den se válejí v&nbsp;kanclech, kde si dali namontovat už i&nbsp;ventilátory, chlastají kafe a&nbsp;kofolu s&nbsp;kusama ledu a&nbsp;nechají se obskakovat těmahle svýma kurvičkama ze školy, po šichtě je klátějí na stolech a&nbsp;nechají si za to proplácet přesčasy&nbsp;– Stěpova tvář bělela, jako by mu všecka krev stékala z&nbsp;obličeje a&nbsp;šíje dolů do těla, hleděl na skupinku smějících se děvčat v&nbsp;bílých pláštích a&nbsp;odhadoval, která pod svým pláštěm má jen podprsenku.</span></p>

    <p class="MLP-text">Rozvalen na puklém sudu, z&nbsp;něhož vyhřezl asfalt, mhouřil montér Valtr oči před sluncem a&nbsp;rozkošnicky se škrábal na svém kulovitém panděru, tak za pár dní dorazíme todlecto Ústí a&nbsp;jedem do Jablonce, pak do Brna a&nbsp;Ostravy, Ústí není špatný, jenže už tu není ta sranda, co tu bej vala, vůbec srandy ubývá na tomhle zkurveným světě, no co&nbsp;– Valtr už překročil šedesátku a&nbsp;jezdil na montáže už jen pro zábavu (jako Graham Greene na literární kongresy)&nbsp;– však kdo chce, vždycky si nějakou srandu užije… Valtr náhle zpozorněl: dívka v&nbsp;bílém plášti nabízela panstvu kolem mikrofonu tác se sklenkami čehosi, a&nbsp;když už nikdo nechtěl, postavila tác na bednu a&nbsp;ztratila se, Valtr se hbitě sesunul ze svého sudu a&nbsp;kradl se směrem k&nbsp;tácu.</p>

    <p class="MLP-text">Po skončení oslavy zůstal mladý montér Limon nahoře na konstrukci haly, kam ráno vyšplhal upevnit slavnostní májku. Svlékl si košili, polonahý ulehl na traverzu širokou právě jako jeho úzké chlapecké tělo a&nbsp;nastavoval je slunci. Vážnou starost mu působily drobné červené vřídky vyrážející porůznu po těle, podle chlapů je to tím, že Limonovi chybí „častý a&nbsp;hojný pohlavní styk“. Limon si jej nebyl s&nbsp;to zatím opatřit, ale věřil, že slunce mu vyčistí pleť, chtěl být čistý a&nbsp;krásný pro dívku, po níž toužil… Jmenuje se Yveta, je čistá a&nbsp;krásná, má zlaté vlasy a&nbsp;jemnou bledou pleť s&nbsp;prosvítajícími modrými žilkami… Limon si opřel hlavu o&nbsp;kolmou traverzu a&nbsp;začal si tiše hrát na svou malou odřenou foukací harmoniku, v&nbsp;rámu traverz natřených antikorozní ohnivě červenou barvou a&nbsp;jeho lesklého zpoceného těla s&nbsp;dvěma hroty ztopořelých prsních bradavek zářila ozářená kadeřavě zelená stráň protějšího střížovického vrchu jako horká zelená kožešina pod rozžhavenou oblohou, Limon si přitáhl polovypitou láhev mléka a&nbsp;hltavě ji dorazil&nbsp;– vypadalo to, jako by veliký ohryzek jeho hubeného hrdla vystupoval z&nbsp;úpatí stráně až do nebe.</p>

    <p class="MLP-text">Za jekotu sirény se mužská svobodárna v&nbsp;suterénu rychle zaplnila, v&nbsp;matném světle zamřížovaných lamp a&nbsp;bělavých útržcích páry lomoz, hřmot a&nbsp;smích, nazí muži běhali po mokrých dlaždičkách a&nbsp;cpali se do sprchovacích boxů, ke každé růžici sprchy se drala desítka paží a&nbsp;vodní provázky pleskaly na strkající se svalnatá ramena, zploštělé do lesklého filmu se řinuly po zádech a&nbsp;prsou a&nbsp;stříbřitě se perlily na stehnech a&nbsp;pohlavích, Stěpa stál nehnutě jak kůl a&nbsp;voda mu crčela po mokrých slepených vlasech, Valtr se zvolna otáčel chrochtaje slastí a&nbsp;chlapec Limon poskakoval na svých jankovitých nohou, jako by tančil, Dominik se prodral k&nbsp;ventilům sprchy, skryl je svým tělem a&nbsp;energicky jimi zatočil, plastiková růžice nad hlavami hloučku v&nbsp;boxu vyhekla, zatřásla se a&nbsp;začala chrlit ledově studenou vodu, muži se s&nbsp;klením hrnuli do jiných boxů a&nbsp;Dominik se sprchoval luxusně sám… dokud neodhalen jeho trik, ale to se už třel ručníkem.</p>

    <p class="MLP-text">Žárem brutálního červencového slunce rozžhaven spadový béžový prach naší ulice jak duny písku v&nbsp;asijské poušti, musí přijít bouřka, pořádná bouře s&nbsp;blesky, hromy a&nbsp;průtrží&nbsp;– ve své přízemní místnosti domu čp.&nbsp;2000 („pokoj hostí“ aneb „montércimra“ pro přechodné ubytování montérů, kde už druhý rok čekáme, až se uvolní něco nahoře) se Dominik posadil na svou červenou válendu, bylo jich tu pět a&nbsp;pak už jen pět skříněk na lůžkoviny, jejich horní plochy coby noční stolky, společná světlá skříň s&nbsp;dveřmi potaženými syntetickou bílou kůží, jediné červené křeslo u&nbsp;stolku se skleněnou deskou, na ní vázička z&nbsp;hutnického skla, na zdi vodovod s&nbsp;výlevkou a&nbsp;reprodukce Renoirových Milenců v&nbsp;trávě.</p>

    <p class="MLP-text">Palčivé slunce pere do okna. Nad plechovou římsou se tetelí žhavý vzduch a&nbsp;otevřeným oknem vniká dovnitř béžový prach zviřovaný těžkými náklaďáky a&nbsp;nasládlý pach dehtu tajících střech&nbsp;– v&nbsp;místnosti může být skoro 30 °C&nbsp;– Dominik se svlékl donaha a&nbsp;s&nbsp;povzdechem strkal co mohl ze svého těla nad výlevku pod roztočený vodní kohoutek. Když jej pak zavřel, zaznělo do žáru místnosti od stropu měkké stříbrné ševelení jakoby deště padajícího kdesi nedostupně vysoko… Trojanovi v&nbsp;prvním patře se sprchují. A&nbsp;pan soudruh ředitel Trojan nám sdělil, že koupelna se sem dolů prostě nevejde&nbsp;–</p>

    <p class="MLP-text">Dominik vytáhl z&nbsp;poloprázdného plastikového kufru pod postelí, schraňujícího veškerý jeho majetek (osm košil, z&nbsp;toho čtyři dederonové, něco ponožek nejdoucích vždy do páru, deset knih a&nbsp;nejcennější vlastnictví získané za polovinu diet při studijní návštěvě výrobce počítače ve Svédsku: čínská dýka se stříbrnou rytou rukojetí), ušmudlaný Kinseyho „Report“ o&nbsp;pohlavním chování ženy a&nbsp;začetl se do argumentace pro předmanželské milostné hry vedoucí k&nbsp;orgasmu: statistika dokládá, že jejich provozování zvyšuje procento pohlavně ukojených manželů.</p>

    <p class="MLP-text">Vtom už za dveřmi tartas a&nbsp;ryk, montéři dorazili domů oklikou přes hospodu Na vinklu, rozjaření a&nbsp;zpocení ze sebe shazují oděv (chlapec Limon prvotřídně šitý oblek a&nbsp;košili z&nbsp;holandského nylonu se silným proužkem, Stěpa a&nbsp;Valtr své málokdy převlékané montérky), povykují&nbsp;– v&nbsp;místnosti je 30 °C&nbsp;– a&nbsp;už se zas skládají na pivo, nejmladší Limon bere „džbánek“ (tak říkáme plechovému dvacetilitrovému kanystru) a&nbsp;běží jen v&nbsp;trenkách do hospody, chladné pivo po litrech z&nbsp;plechu podávaného z&nbsp;ruky do ruky, k&nbsp;tomu horké uzené maso servírované přímo v&nbsp;kastrolu, z&nbsp;něhož se jen vylije voda, a&nbsp;zpěv, po nahých prsou a&nbsp;loktech leskle prýští tuk, Valtr s&nbsp;potěšením řve a&nbsp;nepozorovaně tahá z&nbsp;kapsy Limonových kalhot zlatě eloxovaný hliníkový zapalovač, zrudlý Stěpa dupe do taktu a&nbsp;palcem si spojuje kapky potu do potůčku středem své hrudi nyní již prokrvené do barvy syrového masa a&nbsp;chlapec Limon hraje na svou harmoniku stále divočeji, v&nbsp;přestávkách řeč o&nbsp;ženách, až vzduch houstne&nbsp;– v&nbsp;místnosti je jistě hodně přes 30 °C&nbsp;– Dominik pohlédl na hodinky a&nbsp;vstal.</p>

    <p class="MLP-text">„Jdeš s&nbsp;Yvetou&nbsp;–“ zašeptal Limon dychtivě.</p>

    <p class="MLP-text">Nastrojen do nejlepší ze svých dederonových košil (jen levý cíp límečku se už začíná třepit), pod krkem rudou kravatu, oblek expresně vyčištěn a&nbsp;polobotky vojensky ošetřeny tak, že v&nbsp;nich víc krému než vlastní kůže, a&nbsp;leštění pak trvalo snad hodinu&nbsp;– na terase restaurace Větruše si Dominik Neuman povytáhl manžetu s&nbsp;černým knoflíčkem (za 9 tuzexových bonů), zlehka upil červeného vína a&nbsp;šťastně se usmál na svůj protějšek: Yveta (dcera ředitele Trojana) je dívka jak z&nbsp;magazínu a&nbsp;dráždivá jak ze <span class="MLP-znak-kurziva-11b">snu&nbsp;–</span></p>

    <p class="MLP-text">„…&nbsp;takže Evropu jsme už celkem projeli. Ale skutečnej thrill má pro mě jih, víš, byli jsme s&nbsp;Čedokem v&nbsp;Turecku a&nbsp;autokarem projížděli Cařihrad, tam je ti třeba na jednom maličkým plácku namačkaných tolik žebráků, že je absolutně vyloučený, aby každej z&nbsp;nich dostal třeba jenom halíř…,“ Yveta nenuceně žvatlala a&nbsp;ze safíru jejího platinového prstenu (tak za tři Dominikovy měsíční platy) pohlcený paprsek vystřelil světelný modrý šíp.</p>

    <p class="MLP-text">„Dívat se na žebráky z&nbsp;autokaru mercedes s&nbsp;rádiem, ledničkou a&nbsp;air-condition?&nbsp;– Já projel Evropu sice jen autostopem, ale taky nenašel nic, co by mě nadchlo,“ řekl Dominik a&nbsp;jeho hlas náhle ožil: „Pro mě by měla thrill Kanada…“</p>

    <p class="MLP-text">„Já bych chtěla tisíckrát radši stopem než naším fárem s&nbsp;taťkou a&nbsp;mamkou… s&nbsp;nima je šílená otrava. Chtěla bych jen tak… jak dneska jezdějí po Evropě mladý lidi…“</p>

    <p class="MLP-text">„Takoví ti, co mají bohatého papínka a&nbsp;otevřené konto v&nbsp;nějaké hodně velké bance, která má všude filiálky… Bohatého papínka sice máš&nbsp;– ale pro takovýhle trip by musel být bohatý ve směnitelné valutě.“</p>

    <p class="MLP-text">„Byla bych živá jen z&nbsp;ovoce a&nbsp;z&nbsp;mlíka… Chodila bych v&nbsp;džínsech a&nbsp;bosá…“</p>

    <p class="MLP-text">„A&nbsp;v&nbsp;zimě?“</p>

    <p class="MLP-text">„Pořád za slunkem… z&nbsp;Holandska do Francie, pak do Itálie nebo Španělska a&nbsp;pak do Afriky… s&nbsp;partou mladých lidí, co je s&nbsp;nima dobře…“</p>

    <p class="MLP-text">„Bylo by to prima jet od jedné mely ke druhé, a&nbsp;kde by nebyla, tam ji zařídit: v&nbsp;Berlíně vytloukat okna a&nbsp;výkladní skříně, v&nbsp;Paříži trhat dlažební kostky a&nbsp;stavět barikády, v&nbsp;Římě povalit tramvaj a&nbsp;zapalovat auta na ulici&nbsp;–“</p>

    <p class="MLP-text">„Já myslela spíš dělat hezký věci… sedět na slunku, zpívat a&nbsp;hrát a&nbsp;milovat se…“</p>

    <p class="MLP-text">„Ale to můžem i&nbsp;tady v&nbsp;Ústí nad Labem?…“</p>

    <p class="MLP-text">„Pojď tančit.“</p>

    <p class="MLP-text">(Tanec: konvenční silent-block mezi jídlem a&nbsp;souloží.) „Jsi zde se mnou na parketu, nebo v&nbsp;ringu?“ usmála se Yveta v&nbsp;Dominikově tuhém sevření.</p>

    <p class="MLP-text">„Jsem zde prostě s&nbsp;tebou.“</p>

    <p class="MLP-text">„Dělá se mi z&nbsp;toho horko.“</p>

    <p class="MLP-text">„Mně už bylo hned ráno v&nbsp;posteli, když jsem na tebe myslel.“</p>

    <p class="MLP-text">„Takže jsi vstal, zacvičil si, šel do práce, oholil ses, tady se najedl a&nbsp;napil, teď se mnou tančíš… a&nbsp;díváš se mi za zády na hodinky, co všecko musíš ještě dneska stihnout…“</p>

    <p class="MLP-text">„Máš pravdu. Tohoto odpoledne je přece škoda na stupidní trdlo­vání na parketu…“</p>

    <p class="MLP-text">„Takže mi teď navrhneš procházku, u&nbsp;prvního stromu mě políbíš a&nbsp;hned za druhým&nbsp;–“</p>

    <p class="MLP-text">„Kousek dál mám vyhlídnuté takové hezké místečko…“</p>

    <p class="MLP-text">„Vyhlídnuté… Tak pojď honem, mě totiž neurotizuje, když tě tak zjevně okrádám o&nbsp;čas.“</p>

    <p class="MLP-text">Za asfaltovou vozovkou zařval temný les, v&nbsp;něm vlahý dolík pro tělo modré princezny.</p>

    <p class="MLP-text">„Má krásná antilopo…“</p>

    <p class="MLP-text">„Můj vzteklej vlku… Au! To bolelo!“</p>

    <p class="MLP-text">„Mám tě tak šíleně rád&nbsp;–“</p>

    <p class="MLP-text">„Mluví z&nbsp;tebe… velkej hlad. A&nbsp;láska maličká…“</p>

    <p class="MLP-text">„Slova, slova, slova&nbsp;– kdo to řekl? To je fuk. Poď&nbsp;–“</p>

    <p class="MLP-text">„Dominiku… ty víš, že se s&nbsp;tebou chci milovat. Ale proč mi v&nbsp;tom bráníš? I&nbsp;sobě. Máš studenej nos, vlku, to jen břicho máš horký. Chci dělat lásku&nbsp;– ale ne řezničinu, proboha!&nbsp;–“</p>

    <p class="MLP-text">„Slova, slova, slova&nbsp;– Shakespeare. To byl přece básník, ne? Tak poď&nbsp;–“</p>

    <p class="MLP-text">„My se dneska spolu ještě ani nezasmáli… a&nbsp;láska je přece veselá věc?…“</p>

    <p class="MLP-text">„Příště půjdem teda na veselohru. Teď poď.“</p>

    <p class="MLP-text">„Nemusíš to tak namáhavě maskovat, že se díváš na hodinky. Podívej se na moje… ještě není ani půlnoc… Ach, ty musíš zítra ráno vstávat do práce, viď… V&nbsp;kolik?“</p>

    <p class="MLP-text">„V&nbsp;pět.“</p>

    <p class="MLP-text">„Já třeba v&nbsp;poledne.“</p>

    <p class="MLP-text">„Proč mi to říkáš? Já to stejně vím.“</p>

    <p class="MLP-text">„Třeba abych tě trochu naštvala…“</p>

    <p class="MLP-text">„To se ti povedlo. Pořádně.“</p>

    <p class="MLP-text">„Nebo abych trochu nakopla tvou samčí drzou jistotu…“</p>

    <p class="MLP-text">„To se ti nepovede. Nikdy.“</p>

    <p class="MLP-text">„Nebo abychom se konečně už jednou zasmáli?… Tak odpusť. A&nbsp;tak když už jsi dnes tedy vstal, byl v&nbsp;práci, oholil se, najedl se a&nbsp;napil, zatančil si&nbsp;– tak teda poď. Jen poslední přáníčko před věcí: udělej nějakej, jakejkoliv vtip…“</p>

    <p class="MLP-text">Dominik hleděl na Yvetinu tvář zvrácenou k&nbsp;sobě, tisknul ji k&nbsp;sobě rukama, tělem i&nbsp;nohama, ale ta cizí holka je kdesi tisíc kilometrů odtud&nbsp;– z&nbsp;čeho ti to tak zmodrala krev, Yvette, že potřebuješ vtipkovat před požárem, copak není vrchol poezie sám žár… Já měl spousty holek a&nbsp;ještě spoustu budu mít, z&nbsp;té minulé spousty si už sotva co pamatuji, a&nbsp;to jsme dělali věci!… Z&nbsp;tebe si budu pamatovat&nbsp;– a&nbsp;to se nezapomíná nikdy&nbsp;– že jsem schopen vyhrát totálně už nade vším.</p>

    <p class="MLP-text">„Tak tedy,“ zasmál se Dominik a&nbsp;spíš to znělo, jako by odkašlával, „vtípek pro Yvetku: byl jednou jeden mladej muž, ten hned od rána už v&nbsp;posteli myslel na jednu mladou holku, načež vstal, šel do práce, oholil se, najedl se s&nbsp;ní a&nbsp;napil, pak s&nbsp;ní tančil a&nbsp;líbal se s&nbsp;ní&nbsp;– a&nbsp;když ji už pokládal na zem, začlo mu jí být líto, jaká je ona cimprlich, načež jí zavolal taxíka a&nbsp;poslal ji papínkovi domů. Tak poď&nbsp;– ale ne… Zavolat ten taxík!“</p>

    <p class="MLP-text">„Ale já nechci taxík&nbsp;– ještě ne. Já teď chci být s&nbsp;tebou…“</p>

    <p class="MLP-text">„Ale já už ne. Snad někdy jindy… dostanu-li chuť.“</p>

    <p class="MLP-text">V&nbsp;šatně restaurace objednal Dominik z&nbsp;města taxík, a&nbsp;když vůz přijel, otevřel Dominik s&nbsp;posměšnou dvorností Yvetě dvířka a&nbsp;houkl šoférovi adresu našeho domu, „Ty půjdeš pěšky?…“ řekla Yveta tiše. „To abych nemusel platit,“ ušklíbl se na ni Dominik, „nejsem na tom totiž tak dobře jako tvůj papínek&nbsp;–“ a&nbsp;zabouchl dvířka jak víko rakve.</p>

    <p class="MLP-text"><span>A&nbsp;teď snad ještě trochu náhradního sportu před spaním&nbsp;– nějak se chlap unavit musí&nbsp;– Dominik zvedl pěsti k&nbsp;prsům a&nbsp;volným krokem se rozběhl po stříbročerně tygrovaném asfaltu dolů k&nbsp;městu, ahoj, hvězdičky nahoře, a&nbsp;ahoj, světýlka dole, vy nahoře jste sice hezký, ale trochu z&nbsp;ruky, understood, a&nbsp;tak já se holt spokojím s&nbsp;těmi tady dole, nepochybně se dožiji raketových víkendů na Měsíci, ale do té doby si nehodlám sedět zadkem na rukách, tady je toho dělat ještě pořád až až, na týhle starý chladnoucí hvězdě, která ještě pořád stojí za kompletní vypálení a&nbsp;postavení zgruntu znova a&nbsp;už pořádně,</span> <span class="MLP-znak-kurziva-11b">města ze skla a&nbsp;hliníku Rozložená kolem modrých a&nbsp;pitných řek Každému vilku otáčející se verandou za sluncem Elektronické dálnice dodávající autům proud koly Před večeří sportovní raketou k&nbsp;moři Zákaz používání plavek A&nbsp;víc studentek sexu než filozofie</span><span>&nbsp;– Dominik postupoval k&nbsp;městu po asfaltu, betonu a&nbsp;dláždění.</span></p>

    <p class="MLP-text">Po půlnoci už tramvaje nejezdí, a&nbsp;tedy ještě hodinu pěšky&nbsp;– náhle vyčerpán vlekl se Dominik dál nocí vrávoraje únavou.</p>

    <p class="MLP-text">„Mladý pane,“ řekl elegantní chlápek nad otevřenou kapotou simky, „mohl byste mě trochu roztlačit?“</p>

    <p class="MLP-text">„Dobrý, ale vy byste mě pak mohl hodit domů… máte to po směru a&nbsp;sotva pět minut…,“ prosil Dominik táhnoucí už nohy za sebou.</p>

    <p class="MLP-text">„Ale to víte, a&nbsp;velice rád! Tak já na to šlápnu, a&nbsp;když budete tak velice laskav&nbsp;–“</p>

    <p class="MLP-text">Chlápek skočil do auťáku a&nbsp;Dominik začal vzadu tlačit, motor nechtěl dlouho naskočit a&nbsp;zalit potem dřel se vzadu Dominik jak galejník, když tlačil fáro v&nbsp;běhu stále rychlejším&nbsp;– najednou prcprcprc-hú-hú-hú, auťák pšoukl Dominikovi do tváře výfukový čmoud a&nbsp;už uháněl pryč… prostě si odjel.</p>

    <p class="MLP-text">To snad byl už příliš dlouhý ten dnešní dvacetihodinový den a&nbsp;příliš zklamání či to baterie trpělivosti už prostě vybita nebo to nahromaděná zášť uvolněná malou jiskérkou se rozpoutává explozí a&nbsp;její láva si propaluje řečiště zemí&nbsp;– Dominik běžel nocí a&nbsp;řval by, kdyby mu ještě zbýval dech, takto jen chraptěl jako příbojová vlna na protitekoucích oblázcích, jako by se divoké zvíře rozlítilo v&nbsp;ocelové síti jeho neúprosně matematického intelektu a&nbsp;svými skoky ji rozvlnilo do běsnícího zmítání, každým seknutím pracky se vydouvá bizarně krutá hrana ven ostřím napjatých ocelových strun&nbsp;–</p>

    <p class="MLP-text">„…&nbsp;takže ty ses s&nbsp;Yvetou Trojanovou vážně rozešel?…“ ujišťoval se znovu a&nbsp;znovu rychle procitnuvší Limon a&nbsp;oči se mu vlhce leskly v&nbsp;šeru svítání.</p>

    <p class="MLP-text">„Úplně vážně a&nbsp;teď ti ji předám i&nbsp;s&nbsp;papíry. S&nbsp;ní je to strašně jednoduchý: válej se s&nbsp;ní někde na plovárně na dece, udělej třicet fórů, zahraj jí na tu svou harmošku, a&nbsp;ona ti sama roztáhne nohy. A&nbsp;napusť do ní plnej zásobník a&nbsp;neboj, ona na tobě alimenty chtít nebude.“ Až do samého rána se Limon odborně vyptával na detaily a&nbsp;velký ohryzek na jeho hubeném hrdle pulzoval jak dusající píst.</p>

    <p class="MLP-text">Čert vzal tu děvku, ale to nic, to by bylo málo, to jsem se jen vysmrkal, teď rozšířit rozsah integrálu na interval od nuly do nekonečna&nbsp;– mezi teplými a&nbsp;spánkem zpitomělými nahými mužskými těly se Dominik prodral k&nbsp;výlevce na zdi a&nbsp;rychle (zneklidněn poplašnou prudkostí své touhy a&nbsp;divokou pomstylačností) roztočil kohoutek naplno a&nbsp;dral se do tvrdě tryskajícího vodního kužele tváří, rameny, prsy a&nbsp;hltavě chlemtal, až svíravý pocit hladu na chvíli ustoupil, a&nbsp;když pak Dominik vyhlédl z&nbsp;okna&nbsp;– dnes bude krásný den!&nbsp;– zalykal se bezdůvodnou, totální, tou zběsilou radostí, jež bere dech a&nbsp;svírá svalstvo křečí.</p>

    <p class="MLP-text">Modrošedé kontury závodu, věž, stanice a&nbsp;haly, v&nbsp;jitřním oparu jak spoutaná letadlová loď zajatá kupeckými konšely, však dole pod čárou ponoru mezi krysami ihned rozběhnu svou strojovnu, osudně důležitou pro další plavbu, jestli vám to ještě nedošlo, vašnostové v&nbsp;auťácích s&nbsp;osobními konty, přežrané panstvo na palubě první třídy a&nbsp;třídy de luxe, chyťte si klobouky, poplaveme z&nbsp;kopce&nbsp;– „Dobré jitro,“ usmála se operátorka N. Nová, „Dobré jitro,“ usmál se Dominik a&nbsp;stroj neprodleně spuštěn: BEGIN COMPARE GENERALIZED GOOD TRANSLATION;</p>

    <p class="MLP-text-bez1radku">INTEGER ARRAY A&nbsp;(1:7); TAPECODE (2, 2, 0, 0); READ (AI, 7);</p>

    <p class="MLP-text-bez1radku">BEGIN INTEGER D, J, K, M, N, MINT, MANT, GOAL, MAX, MIN, ILENGTH, OLENGTH;</p>

    <p class="MLP-text">Po sklepních schodech dupání a&nbsp;kovovými dveřmi vstoupil inž.&nbsp;dr.&nbsp;Neustupa, CSc. (hlavní technolog Kotexu, nejlepší odborník na agnoa lanosteroly ve střední Evropě, pro své schopnosti upadnuvší v&nbsp;nemilost u&nbsp;direktora Trojana&nbsp;– před čímž ovšem Neustu­pa nikterak nehodlá kapitulovat, nýbrž naopak&nbsp;– a&nbsp;tedy hlava protitrojanovské revoluce), „Ahoj,“ řekl Neustupa, „tak co, uděláš pro nás tu věc?“</p>

    <p class="MLP-text">„Zrovna jsem ji spustil,“ usmál se Dominik zářivě.</p>

    <p class="MLP-text">„Prima. A&nbsp;co kdyby někdo z&nbsp;vedení chtěl vědět, jaký program to teď sjíždíš?“</p>

    <p class="MLP-text">„Vyloučeno. Z&nbsp;těch strejců tady tomu nikdo vůbec nerozumí.“</p>

    <p class="MLP-text">„Prima. Až to budeš mít, zavolej. Sejdem se zas o&nbsp;půl čtvrté v&nbsp;prádelně.“</p>

    <p class="MLP-text">„Proč ne tady? Sem jakživ z&nbsp;panstva nikdo nepáchne… Oni se bojí krys.“</p>

    <p class="MLP-text">„Prima. Všecko už jede. Trojan je teď už docela sám&nbsp;– do roka můžem mít nového direktora. Tak o&nbsp;půl čtvrté tady&nbsp;–“ a&nbsp;pevný stisk rukou dvou techniků.</p>

    <p class="MLP-text-bez1radku">NEW DATA: READ (MAX, 1); READ (MIN, 1);</p>

    <p class="MLP-text-bez1radku">BEGIN INTEGER ARRAY SUP, DIST, RULE, INIT, FINAL (1: MAX);</p>

    <p class="MLP-text">chrlil stroj neúprosně samu nejryzejší absolutní exaktnost, umí jen počítat a&nbsp;jen srovnávat, jeho mozek umí jen dvě číslice: 0&nbsp;a&nbsp;1&nbsp;– ale zvládne jimi projekty gigantické kaskády hydrocentrál, ve mzdových podkladech nalezne chybu ospalé účetní, dokáže <span>sterilitu</span> Trojanova vedení Kotexu nebo vypracuje libovolný počet variant termonukleárního konfliktu, přičemž bere v&nbsp;úvahu například mj. změny počasí nad jižním Labradorem, stav obilních sýpek v&nbsp;Indii, počet a&nbsp;výzbroj argentinských tryskových stíhaček, úbytek strategických zásob kobaltu v&nbsp;Kanadě, kapacitu brněnské zbrojovky a&nbsp;rychlost konvojů v&nbsp;Karibském moři, vše jen dvěma číslicemi, 0 a&nbsp;1, ve skutečnosti dvěma stavy: proud neprochází&nbsp;– proud prochází, stav klidu a&nbsp;stav vzruchu buňky elektronické stejně jako biologické v&nbsp;lilii, hnijící fekálii, hlemýždím tykadle, býčím varleti, špičce sloního chobotu nebo neuronu lidského mozku, odvěká a&nbsp;věčná pulzace mezi pólem života a&nbsp;pólem smrti, dobra a&nbsp;zla, lásky a&nbsp;nenávisti, bolesti a&nbsp;rozkoše, ďábla a&nbsp;anděla&nbsp;– mezi pólem tmy a&nbsp;pólem světla,</p>

    <p class="MLP-text-bez1radku">PRINTEROPEN (0); PRINTTEXT (12)</p>

    <p class="MLP-text-bez1radku">PRINTTEXT (6) SP LEVEL 5SP SUP 3SP DIST 3SP RULE 3SP INIT 2SP FINAL</p>

    <p class="MLP-text">vrcholný objev lidského mozku: zdokonalení lidského mozku do libovolné přesnosti, dnes by byla už jen technická maličkost svézt všechny císaře, krále, prezidenty, premiéry, diktátory, předsedkyně, náčelníky a&nbsp;šamany před dostatečně kapacitní baterii těchto mašinek a&nbsp;přečíst jim z&nbsp;linkovaného archu absolutně přesný návod, jak k&nbsp;prospěchu všech jejich poddaných vše na této planetě uvést konečně už v&nbsp;soulad a&nbsp;fungující harmonii, jak zajistit na věky odbyt brazilské kávy, venezuelského benzinu, mongolského masa, alžírského tepaného stříbra, americké pšenice, sovětského zemního plynu, ghanského kakaa, německého uhlí, tahitských lastur, ba československých bot, a&nbsp;obout bosé v&nbsp;bengálské nížině, obléci nahé v&nbsp;Paraguayi a&nbsp;nasytit ty dvě třetiny hladových této planety, která uživí těch třetin třicet a&nbsp;víc&nbsp;–</p>

    <p class="MLP-text">a&nbsp;menší stroj někde v&nbsp;koutě by navíc bezplatně ještě spočítal, jak to všecko dopravovat zemí, mořem a&nbsp;vzduchem bez zdržení jediného letadla na letišti Kennedy Airport, N.&nbsp;Y., či Adler u&nbsp;Soči nebo na travnaté startovací ploše na břehu řeky La Plata, aniž by vyjel nevytížen jediný vagon na tratích Cherbourg&nbsp;– Vladivostok, Atlantic Ocean&nbsp;– Pacific Ocean či Ústí&nbsp;n.&nbsp;L. záp. nádr.&nbsp;– Ústí&nbsp;n.&nbsp;L. hl.&nbsp;nádr. a&nbsp;s&nbsp;nákladem pro všecky lodi, pro naftového obra „Magdala“ o&nbsp;213&nbsp;000 tunách firmy Shell, hongkongský rodinný kutr, projektovanou japonskou cisternu o&nbsp;milionu BRT nebo říční labský člun Ústí&nbsp;n.&nbsp;L.&nbsp;– Magdeburg (NDR)&nbsp;– Hamburg (NSR) v&nbsp;obou směrech&nbsp;–</p>

    <p class="MLP-text">a&nbsp;jiný menší stroj v&nbsp;dalším koutě by navíc bezplatně ještě spočítal, odkud a&nbsp;jak to úvěrovat a&nbsp;jak se to všecko fantasticky vyplatí&nbsp;–</p>

    <p class="MLP-text">jenomže holt císařové, králové, prezidenti, premiéři, diktátoři, předsedkyně, náčelníci a&nbsp;šamani nedosahují, pokud je jich několik pohromadě, důmyslu ani průměrného žáka střední všeobecně vzdělávací školy (SVVŠ), a&nbsp;to už posledních ňákých pár tisíc let&nbsp;– což dokazuje přes 14&nbsp;000 válek za tu dobu&nbsp;– a&nbsp;tedy po uplynutí těch ňákých pár tisíc let je už pomalu načase položit otázku, kolik tisíc let ještě máme&nbsp;– s&nbsp;kolika ještě válkami, z&nbsp;nichž jedna jediná další by mohla být taky už docela nadobro poslední&nbsp;– trpělivě čekat pod schodišti paláců resp. pod tribunami a&nbsp;před televizními obrazovkami, jak nově to zas ti vrtáci zvrtají a&nbsp;zjebou… nebylo by po uplynutí těch zjebaných tisíciletí pomalu skoro už načase sebrat se a&nbsp;k&nbsp;věci něco říct?… Nebo dokonce do ní říznout?&nbsp;–</p>

    <p class="MLP-text-bez1radku">L: END</p>

    <p class="MLP-text-bez1radku">TYPETEXT END OF TRANSLATION&nbsp;– BEGINNING OF SYNTHESIS</p>

    <p class="MLP-text"><span class="MLP-znak-kurziva-11b">za města ze skla a&nbsp;hliníku Rozložené kolem modrých a&nbsp;pitných řek Každému jeho pokoj a&nbsp;každé rodině byt I&nbsp;za cenu, že by někdo musel počkat se stavbou garáže napřesrok</span></p>

    <p class="MLP-text"><span class="MLP-znak-kurziva-11b">Každému šaty a&nbsp;boty, protože i&nbsp;ve slunné Indii někdy prší a&nbsp;je zima I&nbsp;za cenu, že by pařížský Dior dostal na plesovou sezónu o&nbsp;něco zlatého saténu míň Každému lékaři i&nbsp;v&nbsp;Nicaragui auto I&nbsp;za cenu, že by někdo přišel o&nbsp;druhé ze svých dvou aut Každému tolik peněz, aby ztráta obálky s&nbsp;týdenní mzdou nebyla rodinnou tragédií I&nbsp;za cenu, že by letoviska v&nbsp;Cannes a&nbsp;na Kanárských ostrovech měla letos slabší sezónu</span></p>

    <p class="MLP-text"><span class="MLP-znak-kurziva-11b">Tohle všechno pro tři miliardy I&nbsp;za cenu, že by pár tisíc lidí kvůli tomu zemřelo Někteří z&nbsp;nich ošklivou smrtí</span></p>

    <p class="MLP-text">END;</p>

    <p class="MLP-text">CLOSE PRINTER;</p>

    <p class="MLP-text">IF SUCC =&nbsp;–2 THE BEG STOP</p>

    <p class="MLP-text">GOT NEW DATA END</p>

    <p class="MLP-text">ELS GOT L9</p>

    <p class="MLP-text">END;</p>

    <p class="MLP-text">Po sklepních schodech šouravý krok a&nbsp;hekání&nbsp;– co mi to sem leze za starce&nbsp;– kovovými dveřmi vstoupil starý Trojan, t.&nbsp;č. ještě podnikový ředitel. Unaven sestupem funí a&nbsp;stírá si z&nbsp;čela pot…</p>

    <p class="MLP-text">„Tak, tak,“ prohodil duchaplně můj tehdejší direktor, „šel jsem kolem a&nbsp;řekl si, že se na to tady taky jednou podívám.“</p>

    <p class="MLP-text">„Rozhodně to stojí za to,“ usmál se Dominik zářivě.</p>

    <p class="MLP-text">„Tak, tak… však taky stála ta legrace čtyři miliony.“</p>

    <p class="MLP-text">„Je to nejlepší investice, jakou jste kdy podepsal.“</p>

    <p class="MLP-text">„Hezká mašinka, co? Ze Švédska… Víte, pane kolego, já se ženou… Celý život jsme chtěli do Švédska…“</p>

    <p class="MLP-text">„To přece není žádný problém. Já tam byl dvakrát a&nbsp;napřesrok pojedu zas.“</p>

    <p class="MLP-text">„…&nbsp;a nikdy nám to jaksi nevyšlo. Proč vlastně? To je jedno. Co jsem to vlastně… aha, už vím. Dal jsem vám sem před časem spočítat… vzpomínáte si? Ten můj projekt na reorganizaci podniku. Nezáleží na tom příliš… Chtěl jsem jen tak… Informativně… A&nbsp;nezávazně… Dovědět se, než s&nbsp;tím případně vystoupím…“</p>

    <p class="MLP-text">„Je to termínováno do čtvrtka&nbsp;–“</p>

    <p class="MLP-text">„Ale nebuďte tak komisní… Chci se jen tak sousedsky poptat…“</p>

    <p class="MLP-text">„–&nbsp;a&nbsp;ve čtvrtek v&nbsp;deset nula nula to máte na stole. Tedy… na stole vaší sekretářky Berkové. Ona vám to předá ode mne.“</p>

    <p class="MLP-text">„Dobře, dobře, chlapče… Dobře. Vždyť já na to jinak nespěchám… Jen tak, že jsem šel kolem… Zdá se vám to být nadějný projekt?“</p>

    <p class="MLP-text">„Mně se zdá, jen když spím. Tady jsem placen za obsluhu stroje.“</p>

    <p class="MLP-text">„Pročpak jste vy mladí hned tak naježení?… Prostě se zajímám o&nbsp;váš názor na svůj projekt.“</p>

    <p class="MLP-text">„Váš… projekt… lze-li tomu tak říct… Já vám to ve čtvrtek doručím, jak jste si přál, písemně ve čtyřech vyhotoveních.“</p>

    <p class="MLP-text">„Není nadějný…“</p>

    <p class="MLP-text">„Ani v nejmenším.“</p>

    <p class="MLP-text">„Já to… tušil. To jsem si jen tak… trochu romanticky… započítal. Jako za studentských let…“</p>

    <p class="MLP-text">„To je už… čtvrt století? Za tu dobu se leccos… mnohé… skoro všecko změnilo.“</p>

    <p class="MLP-text">„Já vím, vždyť já vím… Technologie… letí. Budiž. Nemluvme už o&nbsp;tom.“</p>

    <p class="MLP-text">„Ve čtvrtek deset nula nula to dostanete ve čtyřech vyhotoveních.“</p>

    <p class="MLP-text">„Už mě to nezajímá. A&nbsp;poslyšte, pane kolego… Dominiku, mohu vám tak říkat? Tak tedy pane kolego. Slyšel jsem, že vy s&nbsp;mojí dcerou… s&nbsp;Yvetou…“</p>

    <p class="MLP-text">„To už dávno není pravda.“</p>

    <p class="MLP-text">„Ale? Ještě včera odpoledne snad byla?“</p>

    <p class="MLP-text">„Včera odpoledne… to je v&nbsp;tomto případě jak před tisíci lety. Máte ještě nějaké další přání?“</p>

    <p class="MLP-text">Dva muži proti sobě před počítačem, blahobytný pěstěný elegantní pětačtyřicátník s&nbsp;šedivými spánky a&nbsp;bříškem, a&nbsp;hubený mladík v&nbsp;pracovním šedém plášti na nahém snědém těle, Dominik se zářivě usmál&nbsp;– nebo to vycenil zuby?&nbsp;– ty stará prohnilá ventro, ty za těch tvých pět tisíc měsíčně (což je pro ředitele takovéhoto podniku mimochodem groteskně málo) jsi do smrti ochoten všecko odstrkávat, zakopávat, šlapat, dusit a&nbsp;rdousit, jdi se už natáhnout do urnového háje, mrtvolo, my tě zpopelníme cestou, protože škoda času na nějaký brikule, tenhle čas je už náš, tvůj již prošel, troubo a&nbsp;vepři, který z&nbsp;tohoto nádherného dobrodružství pro chlapy, z&nbsp;chemické fabriky, si chceš pořídit akorát schůdek k&nbsp;teplé sinekuře v&nbsp;kanclu se zlatými rámy a&nbsp;tlustým kobercem jak v&nbsp;šámbr séparé pařížskýho bordelu, vystydlej čuňáku, kerej se zmůžeš akorát už jen na obskočení vlastní sexretářky, a&nbsp;to ještě jen s&nbsp;její vydatnou pomocí, táhni zdechnout, užs skončil, a&nbsp;teď už jen smrdíš&nbsp;–</p>

    <p class="MLP-text">„Tak sbohem,“ zašklebil se direktor Trojan a&nbsp;vyšel na sklepní schodiště.</p>

    <p class="MLP-text-bez1radku">STOP (BEGINNING OF ANALYSIS);</p>

    <p class="MLP-text-bez1radku">STBRL ANALYSIS; TAPECODE (2, 2, 0, 0); WELL TRANSLATE;</p>

    <p class="MLP-text-bez1radku">STOP (READ DEW DATA); GOT NEW DATA</p>

    <p class="MLP-text-bez1radku">END END END</p>

    <p class="MLP-dopis-podpis">(Pokračování příště)</p>

    <p class="MLP-dopis-bez1radku-ii">AŽ NYNÍ SE UKÁZALO, že sovětský kosmonaut Jurij Gagarin a&nbsp;americký kosmonaut Virgil Grissom pracovali před smrtí na rukopise knihy se stejným tématem&nbsp;– „Ani nejlepší stroj nemůže nahradit člověka“. Oba si vybrali jako důkaz stejný příklad z&nbsp;praxe Johna Glenna, kdy palubní přístroje udávaly falešné signály, a&nbsp;přesto Glenn dovedl loď k&nbsp;úspěšnému přistání.</p>

    <p class="MLP-dopis-bez1radku">KŘEČKY CVIČILI američtí vědci Frank F.&nbsp;Babich, dr.&nbsp;Allan Jacobsen a&nbsp;Suzanne Bubashová. Když se zvířata naučila určitému úkolu, odňali jim vědci z&nbsp;mozku takzvanou ribonukleovou kyselinu (RNK) a&nbsp;vstříkli ji do mozku krysám. Potom učili krysy tomu, čemu se už předtím naučili křečci. „Očkované“ krysy se učily mnohem rychleji než krysy neočkované nebo ty, které dostaly dávku RNK od nevycvičených křečků. Z&nbsp;výsledku pokusu vyvodili vědci závěr, že snad bude jednou možno přenášet injekcemi nebo pilulkami obsah paměti z&nbsp;jednoho člověka na druhého.</p>
  </div>
</body>
</html>