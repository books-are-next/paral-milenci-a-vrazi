<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>milenci_a_vrazi-28</title>
  <link href="../Styles/milenci_a__idstyles.css" rel="stylesheet" type="text/css"/>
</head>

<body id="milenci_a_vrazi" xml:lang="cs-CZ">
  <div>
    <p class="MLP-UROVEN2-PARAL" id="toc_marker-5-2"><a id="x.12562"></a>Obležení</p>

    <p class="MLP-text-bez1radku">Na noční ulici, kde se návěje prachu mrtvě světlaly pod černou hradbou domu, vystoupila Yveta Trojanová z&nbsp;taxíku a&nbsp;vlekla se po schodišti, postála chvíli na schodu před svým prvním patrem, tak tady jsme teď mohli sedět spolu a&nbsp;líbat se na dobrou noc…</p>

    <p class="MLP-text">Malátně vrazila do svých bílých dveří, na prahu odkopala střevíčky a&nbsp;bez zřejmého záměru prošla chodbou, kuchyní a&nbsp;jídelnou, za sklem příborníku se zaleskly láhve, Yveta odzátkovala zuby taťkův courvoisier a&nbsp;zhluboka se napila, to jen abych dostala chuť na kouření, a&nbsp;zapálila si taťkovu cigaretu Kent, první dneska večer, protože Dominikovi se holky s&nbsp;cigaretou nelíbí. Dominik má studenej čumák a&nbsp;kruté usvědčující oči, proč mermomocí musí vidět všemu až do střev, tihle lidi se prostě neumějí bavit, baví se akorát tím, že jsou zlí… Dominik pro sebe hledá holku, jako se asi kupují koně, vjede jí prsty do zubů a&nbsp;ohmatá stehna, jestli ten kůň bude dobrej tahoun, až si ho zapřáhne do svý káry a&nbsp;budou spolu vedle sebe slintat na náhubek, kapat pot na oj a&nbsp;táhnout a&nbsp;táhnout, až padnou a&nbsp;zcepení&nbsp;–</p>

    <p class="MLP-text">Yveta si zašla do kuchyně, otevřela ledničku a&nbsp;přímo do úst si nastříkala sodovku z&nbsp;tlakové láhve, s&nbsp;koňakem teda kombinace ohavná, natrhla nehtem karton mražených jahod a&nbsp;z&nbsp;ledové tříště si prstem vyhrabala několik tuhých plodů, zapila znovu sodovkou z&nbsp;láhve&nbsp;– to děsný ticho tady… rozběhla se do koupelny a&nbsp;nedočkavě roztáčela kohoutek sprchy, až vodní provázky rozbubnovaly bílý smalt a&nbsp;roztříštily mrtvé ticho domu.</p>

    <p class="MLP-text">S&nbsp;kapkami vody na těle postála před zrcadlem a&nbsp;mamčinou rtěnkou si namalovala pod klíční kost malé srdéčko, hodila rtěnku do umyvadla, a&nbsp;jak se smála, zachvěla se jí ňadra, Yveta si do nich cvrnkla, co s&nbsp;tím, holka ubohá, a&nbsp;vlekla se dál, tady ani nocí dusno neustává, to že jsme zde tak zabednění, Yveta se rozběhla k&nbsp;oknům, vytahovala věčně spuštěné zelené rolety a&nbsp;jedno okno po druhém otvírala nočnímu vanu, ahoj hvězdičky, holky, ahoj, já jsem tady sama a&nbsp;je mi smutno…</p>

    <p class="MLP-text"><span>Tak ještě malej hlt a&nbsp;do kanafasu, natažená ležela Yveta nepřikrytá na lůžku ve svém pokoji a&nbsp;napínala sluch, jako by ze vzdáleného hukotu čekala osvobodivý slogan… ale to jim tady jenom hučí ta jejich blbá elektrárna, nebo co to je, dnes už nebude nic, ztracenej den a&nbsp;noc jak v&nbsp;márnici, Yveta se převalovala, tiskla si přehnutou podušku hned k&nbsp;tváři a&nbsp;hned zas pod břicho, usínala a&nbsp;probouzela se, na co jsem to teďka myslela, to se mi zdálo, byl to film nebo to byla knížka,</span> <span class="MLP-znak-kurziva-11b">loď zvedla kotvu a&nbsp;spoutané zajatkyně pod stěžněm začaly zpívat,</span> <span>Yveta tiskla víčka k&nbsp;sobě a&nbsp;na boku ji pálila její horká dlaň,</span> <span class="MLP-znak-kurziva-11b">dal povel vytáhnout plachty a&nbsp;sešel k&nbsp;ní dolů do podpalubí „Nenávidím vás, Johne Hustone&nbsp;–“ ucedila mezi zuby a&nbsp;plivla mu do tváře a&nbsp;se smíchem se k&nbsp;ní svalil na plachtovinu a&nbsp;smyčky lan páchnoucí solí a&nbsp;dehtem a&nbsp;krysí nožky na dřevěném stropě a&nbsp;houpání kutru, jak vlna stíhá vlnu</span></p>

    <p class="MLP-text">Zalita potem procitala ležíc na slunci, ale to mi sem jen slunko svítí do postele otevřeným oknem, prima, Yveta si zašla do kuchyně, bylo už skoro deset hodin, natrhla nehtem další karton mražených jahod, vylovila z&nbsp;něj několik tuhých plodů, zapila sodovkou z&nbsp;tlakové láhve a&nbsp;šla si zase lehnout do postele na slunko, zlaté lichoběžníky pak opouštěly lůžko a&nbsp;vyjížděly po zdech nahoru, Yveta přešla do ložnice rodičů, rázně vytáhla roletu, otevřela okno dokořán, postavila se na špičky a&nbsp;vykloněná ven zkoumala sluneční dráhu, pak uchopila otcovu postel, za čelo ji odvlekla k&nbsp;samému oknu a&nbsp;natočila ji tak, aby na ni slunce svítilo zpříma a&nbsp;co nejdéle&nbsp;– bylo přitom nutno odtáhnout stolek, obě židle a&nbsp;celý pokoj značně přestavět&nbsp;– nanosila si na ni polštáře a&nbsp;přikrývky z&nbsp;obou rodičovských postelí, takže z&nbsp;toho všeho prima lehátko, Yveta si našla v&nbsp;rádijku hudbu, lehla si, zavřela oči a&nbsp;slunila se, zmalátnělá horkem usínala a&nbsp;probouzela se… dole na ulici zazněla harmonika.</p>

    <p class="MLP-text">To už bude asi odpoledne, harmonika hrála, to mi hraje Limon, ten kluk zdola, co mě miluje a&nbsp;netroufá si&nbsp;– bydlí zrovna tady dole pod kobercem v&nbsp;montércimře a&nbsp;hraje mi, hned jak přijde z&nbsp;práce, tady všichni chodí někam do práce a&nbsp;kvůli tomu zas musí brzo spát, takže se tady z&nbsp;celého dne a&nbsp;noci žije jen chvilku odpoledne… ale tam dole se pořád něco děje, je to sem hezky slyšet, bydlí jich tam kupa a&nbsp;je tam pořád veselo…</p>

    <p class="MLP-text">„Ty ještě spíš?“ říká taťka ve dveřích.</p>

    <p class="MLP-text">„Já vlastně ani nevím.“</p>

    <p class="MLP-text">„Co takhle třeba vstávat?“</p>

    <p class="MLP-text">„Proč?“</p>

    <p class="MLP-text">Taťka a&nbsp;mamka přišli z&nbsp;práce, okamžitě zavírají okna a&nbsp;stahují rolety.</p>

    <p class="MLP-text">Naše rodina:</p>

    <p class="MLP-text">Taťka. Taťka sedí smrtelně ospalý v&nbsp;křesle a&nbsp;má na klíně časopis Chemical Engineering News s&nbsp;obrázkem jakési věže na obálce&nbsp;– už měsíc, co jsem tady, pořád totéž číslo s&nbsp;tou věží. Umí je už jistě nazpaměť… ale jasně, vůbec to nečte. Má to v&nbsp;ruce jen jako plot, abychom na něho třeba nepromluvily.</p>

    <p class="MLP-text">Mamka: nic jiného nechce tak málo jako na taťku promluvit. A&nbsp;aby to případně nenapadlo zas jeho, čte si román Setkání v&nbsp;Brug­gách.</p>

    <p class="MLP-text">Kdy se tihle dva naposledy setkali?… Jestlipak spolu ještě spí… už sotva. Musí to být hrůza spát vedle sebe a… nic. Jak vězni, kteří ani teplí nejsou.</p>

    <p class="MLP-text">Taťka. Dřel celý život, aby se stal direktorem té děsně nudné a&nbsp;děsně špinavé fabriky. Podařilo se mu to&nbsp;– a&nbsp;co teď? Proč teda nejásá? Je z&nbsp;toho akorát unavenej. Šílená nuda. V&nbsp;normálním stavu je taťka tak otráven, že ho i&nbsp;mluvení bolí. Protože nemá sílu se zasebevraždit, narazil si vlastní sekretářku. Holka ho bere tvrdě na hůl. Ze zoufalství je jí už i&nbsp;za to asi vděčný. Co mu zbývá, když žít už zapomněl? Venku mi hraje Limon na harmoniku.</p>

    <p class="MLP-text">Mamka. Její to úplně fuk, ale myslí si, že to nemůže dát najevo, jak děsně fuk jí to je. To se přece nedělá v&nbsp;lepší společnosti… A&nbsp;tak nechudák mamka zachovává dekorum, že jí to jako vadí, ale nechá si to vadit dost pohodlně. To vadění jí zabere míň času a&nbsp;míň pozornosti než třeba manikúra. Tváří se uraženě a&nbsp;čte si přitom Setkání v&nbsp;Bruggách. Taťka jí zahejbá&nbsp;– prima! Aspoň má klid na čtení. Možná je skoro i&nbsp;ráda…</p>

    <p class="MLP-text">A&nbsp;taťka asi ví, že to mamku nijak zvlášť nedrásá, on asi dokonce i&nbsp;ví, že ona je z&nbsp;toho skoro ráda a&nbsp;že ona ví, že taťka tohle o&nbsp;ní ví&nbsp;– hrůzička, ne? Venku mi hraje Limon na harmoniku, chce se se mnou milovat.</p>

    <p class="MLP-text">Mamka. Mamka je především unavená. Děsně, a&nbsp;unavuje se pořád víc. Vede tady nějakou stupidní kancelář, takovou tu, co se v&nbsp;ní v&nbsp;jednom kuse vaří kafe a&nbsp;podávají se chlebíčky z&nbsp;automatu. Mamka se mezi vařením a&nbsp;praním nabiflovala pracně pár cizích slovíček&nbsp;– jako by už před lety tušila, že budeme mít na výpomoc služku a&nbsp;ona sama by pak neměla co na práci&nbsp;– ale nijak zvlášť mluvit neumí, hlavně jen takové ty věty jako: „Vezmete si ještě kousek cukru?“, „Kouříte cigarety, doutníky či dýmku?“, „Tady je krásný výhled!“ a&nbsp;„Tento hrad pochází ze čtrnáctého století.“ A&nbsp;teď sedí v&nbsp;té své stupidní kanceláři, zřízené tady pro všelijaké ty Belgičany, Poláky a&nbsp;Mongoly, kteří mají co dělat s&nbsp;ústředím v&nbsp;Praze a&nbsp;sem si jen tak zajedou na vejlet, aby nemuseli vracet diety, všichni se však tváří, že je to všecko strašně důležitý, a&nbsp;mamka jim tady uvaří kafe, pošle do automatu pro chlebíčky a&nbsp;přitom s&nbsp;nimi jako konverzuje: „Vezmete si ještě kousek cukru?“ a&nbsp;„Kouříte cigarety, doutníky či dýmku?“, načež je naloží do káry a&nbsp;veze&nbsp;– vždycky absolutně stejnou cestou&nbsp;– nahoru na Střekov, „Tady je krásný výhled!“, a&nbsp;pak na střekovský hrad, „Tento hrad pochází ze čtrnáctého století.“ Proč to mamka dělá, když peněz máme přece dost? Když sama říká, jaká je to otrava, a&nbsp;když je z&nbsp;toho unavená a&nbsp;zedřená? Co ty lidi žene jak koně v&nbsp;chomoutu, dokud nepadnou a&nbsp;nezcepení? Venku mi hraje Limon na harmoniku, chce se se mnou líbat a&nbsp;milovat se.</p>

    <p class="MLP-text">Naše rodinná večeře:</p>

    <p class="MLP-text">Na stole ubrus (pod ním ještě jeden: stůl je z&nbsp;krásnýho dřeva, ale vidět je z&nbsp;něj jen spodek noh), talířek s&nbsp;pěti krajíčky chleba (z nich čtyři a&nbsp;půl zbudou a&nbsp;vyhodí se), džbán vody s&nbsp;ledem (léta nepamatuju, že by se jí někdo napil), porcelánová šaškárna se solí, paprikou, pepřem, hořčicí, octem a&nbsp;olejem (kromě soli trčí tady to ostatní jen pro parádu) a&nbsp;každýmu ubrousek (aby se nemusely prát, nikdo se jich jakživ nedotkne).</p>

    <p class="MLP-text">Naše pečlivá mamka dnes trávila večer takto:</p>

    <p class="MLP-text">1.&nbsp;Umyla nádobí.</p>

    <p class="MLP-text">2.&nbsp;Udělala těsto na omelety.</p>

    <p class="MLP-text">3.&nbsp;Nachystala špenát.</p>

    <p class="MLP-text">4.&nbsp;Uvařila rybí filé.</p>

    <p class="MLP-text">5.&nbsp;Upekla omelety.</p>

    <p class="MLP-text">6.&nbsp;Dala do nich uvařené rybí filé.</p>

    <p class="MLP-text">7.&nbsp;Zamotané omelety usmažila jako řízky.</p>

    <p class="MLP-text">8.&nbsp;Mezi tím vším uvařila polívku a&nbsp;čaj.</p>

    <p class="MLP-text">9.&nbsp;Nastražila to všecko pracně na stůl.</p>

    <p class="MLP-text">Trvalo jí to dvě hodiny. My to snědli za deset minut. Snědla jsem to jen já. Mamka nechala na talíři čtvrtinu, taťka polovinu. Teď ze zdvořilosti ještě chvilku posedíme, a&nbsp;další den je pryč&nbsp;– ale víte, vy dva chudáci, kteří jste se přece kdysi museli milovat, jak chutná teplý mlíko ráno v&nbsp;automatu, když se kropí ulice a&nbsp;voní asfalt? Co je to za lahodu jíst horký bramboráky na lavičce v&nbsp;parku? A&nbsp;pečenýho buřta v&nbsp;noci na náměstí? Sedíme tady jak tři mumie&nbsp;– víte, co všecko se dá v&nbsp;tuhle chvíli žít?…</p>

    <p class="MLP-text">Asi nevím, co chci… ALE TOHLE ROZHODNĚ NE. Už aby skončily prázdniny a&nbsp;já mohla zpátky do Prahy. Budu chodit na přednášky nebo třeba umejvat na nádraží vagony, ale budu žít mezi lidma, kteří ještě žijou&nbsp;– venku mi hraje Limon na harmoniku, je mladej jako já a&nbsp;chce mě mít.</p>

    <p class="MLP-text">„Kam jdeš?“ ptá se mamka.</p>

    <p class="MLP-text">„Ven.“</p>

    <p class="MLP-text">„Teď večer?“</p>

    <p class="MLP-text">„Co bych tady dělala?“</p>

    <p class="MLP-text">Taťka s&nbsp;mamkou mlčí. Ve svém pokoji se převlékám, jen šaty na holé tělo a&nbsp;nejraději bych šla bosá… mám chuť na něco vostrýho. Jdu za Limonem, klukem z&nbsp;montércimry pod naším kobercem. Sní mě bez chleba, bez vody s&nbsp;ledem, bez soli, papriky, pepře, hořčice, octa, oleje, bez ubrusu a&nbsp;bez ubrousku&nbsp;– před domem mě vítá harmoškou.</p>

    <p class="MLP-text">„Jak tě vidím, vzpomínám si na jeden fór,“ říká Limon, a&nbsp;je to moc hezkej kluk nebo je aspoň mladej, a&nbsp;mladí lidi jsou všichni prima, nejsou ještě mrtví, „znáš to o&nbsp;tom jednonohým námořníkovi na pustým vostrově?“</p>

    <p class="MLP-text">Znám to, ale ať se zasmějem, Limon mi řekl spoustu fórů, měl je nachystaný v&nbsp;takovým notýsku, a&nbsp;protože má veliký písmo, přečetl mi ten notýsek celý a&nbsp;při posledním fóru jsme už lezli vyraženým prknem skrz plot jatek&nbsp;– pár kroků od našeho domu, ale je tady pusto jak na vraždu… nebo na milování. Však hned za plotem na mě Limon tvrdě najel.</p>

    <p class="MLP-text">„Počkej… Hrej ještě chvilku…“</p>

    <p class="MLP-text--0-12">Limonovi se teď už hrát nechce, na hubeným krku mu jezdí ohryzek nahoru a&nbsp;dolů, jako by už polykal, a&nbsp;oči se mu lesknou, šíleně netrpělivej, ale neboj, vždyť dostaneš svoje, ale pojď si předtím ještě chvilku hrát, vždyť to předtím je přece nejlepší&nbsp;– ale Limon taky musí brzo ráno vstávat a&nbsp;já se to bojím říct, abych ho neurazila, ti kluci zdola jsou všichni děsně hrdý a&nbsp;tak, a&nbsp;děsně netrpěliví a&nbsp;taky zlí, připadám si tady najednou úplně cizí, až z&nbsp;toho jde na mě strach, Limon má prsty jak z&nbsp;ocelovýho plechu a&nbsp;jakoby hranatý, bolí to a&nbsp;on je divokej a&nbsp;už vzteklej, jako by mě chtěl spíš zaškrtit než pomilovat, ale já ti dám ráda, když nám bude spolu hezky v&nbsp;tomhle smutným světě, kde je každej sám, a&nbsp;teda smutnej, a&nbsp;kde je přece tak veselý a&nbsp;krásný být spolu, tak pojď, budem se spolu přece MILOVAT, NE VÁLČIT&nbsp;– <span class="MLP-znak-kurziva-11b">utečem odtud spolu A&nbsp;můžeš si vzít i&nbsp;své kamarády s&nbsp;sebou A&nbsp;tví kamarádi svá děvčata a&nbsp;kytary Půjdem spolu od města k&nbsp;městu A&nbsp;pořád za slunkem dál k&nbsp;jihu Bydlet můžem všichni v&nbsp;jedný místnosti Vždyť jsme mladí, a&nbsp;zač bychom se teda styděli Kdo bude mít chuť, půjde ráno do práce A&nbsp;přinese pro všecky mlíko, cigarety a&nbsp;pomeranče A&nbsp;květiny</span></p>

    <p class="MLP-dopis-bez1radku">NŮŽKAMI OZBROJENÁ MLÁDEŽ starého Dubrovníku stříhá na místních ulicích dlouhé vlasy cizím „beatnikům“. Její aktivitu brzdí policie. Mladí Britové, Holanďané, Švédové, západní Němci a&nbsp;jiní cizozemci leží dlouhé hodiny před kostely a&nbsp;paláci. Kolemjdoucích si nevšímají. V&nbsp;kašnách se koupou nahé dívky a&nbsp;pořádají se sexuální orgie. Před návštěvou Dubrovníku je varoval list Politika Expres.</p>

    <p class="MLP-uroven3-nadpis" id="toc_marker-5-2-1"><a id="x.12566"></a>Kdo je kdo<br/>
    Yveta Trojanová (19)</p>

    <p class="MLP-text-bez1radku--I">Bosá plavovlasá holčička jen v&nbsp;šatečkách bez kalhotek pod slunečníkem, kam vítr navál hladké hřebínky béžového mořského písku, hrne si ručkama písek přes nohy, pokládá se doň na záda a&nbsp;hrne si jej dál přes tělíčko až k&nbsp;bradě (jako děti v&nbsp;prachu před naším domem) na plážích bulharské Varny nebo Nesebaru, sovětské Soci a&nbsp;rumunské Mamaie.</p>

    <p class="MLP-text--I">„Napřed práce, potom zábava&nbsp;–“ vštěpoval malé Yvetce velice zaměstnaný tatínek, vedoucí úředník ústeckého průmyslového podniku, když si s&nbsp;ním dceruška chtěla hrát. Otec s&nbsp;matkou však pracovali vždy tak dlouho, že na hraní s&nbsp;holčičkou byli pak už zase unaveni&nbsp;– kdypak tedy vlastně po té práci přijde ta zábava?</p>

    <p class="MLP-text--I">Stále čisťounká jak z&nbsp;cukru a&nbsp;v&nbsp;krásných šatečkách ze svého napěchovaného dětského šatníku hledívala Yvetka závistivě z&nbsp;okna na ulici, kde se děcka z&nbsp;ulice válela, strkala a&nbsp;rvala v&nbsp;prachu. Vášnivě si přejíc získat jejich přátelství, podarovávala je Yvetka čokoládovými bonbony, zahraniční žvýkací gumou ve tvaru cigaret a&nbsp;vysoce kalorickými svačinami, které sama nejedla&nbsp;– matka, pocházejíc z&nbsp;venkova, vařila tak, že rodina jedla vlastně jednou denně: celý den od rána do večera. Když Yvetka přivedla potřetí hejno dětí z&nbsp;ulice a&nbsp;žádala matku, aby každému namazala krajíc, dala matka dětem pouze hrst levných kyselých bonbonů a&nbsp;dlouho do večera pak přesvědčovala plačící Yvetku, že to přece nejde „vykrmovat celou ulici“. Zbylý chléb&nbsp;– a&nbsp;nezřídka to byla i&nbsp;půlka bochníku&nbsp;– se u&nbsp;Trojanů shromažďoval v&nbsp;košíku na záchodě, a&nbsp;když byl košík plný, odvezla si jej malešická babička pro králíky.</p>

    <p class="MLP-text--I">Večer sedával tatínek nad úředními lejstry, matka nad knihou a&nbsp;Yvetka, ponechaná sama před televizorem nebo nad obrázkovou učebnicí francouzštiny&nbsp;– v&nbsp;útlém věku se dá cizí jazyk zvládnout nejdokonaleji&nbsp;– se studeným řízkem nebo kusem dortu, aby nehlučela, vysnívala si podivné dlouhé příběhy na pokračování. V&nbsp;podvečerním tichu svého klidného domova se jednou svlékla a&nbsp;v&nbsp;nejasném vzrušení vlezla pod stůl. Vyplísněna pak matkou a&nbsp;varována před hroznými nebezpečími, začala si čtrnáctiletá osamělá dívenka z&nbsp;nudy hrát se svým tělem.</p>

    <p class="MLP-text--I">Jako dcera náměstka a&nbsp;později ředitele podniku našla Yveta svou společnost dětí náměstků, ředitelů a&nbsp;předsedů, která pořádala časté večírky ve velikých bytech a&nbsp;vilách svých stále nepřítomných rodičů. Yveta si záhy zvykla pít skotskou whisky neředěnou bez nepříjemných následků, neboť po kvalitním alkoholu ráno hlava nebolí. Ve vile Robertových rodičů okusila jednou celá společnost po špetce bílého hořkého prášku, což měl být onen slavný LSD. Na Yvetu droga nijak nepůsobila, ale když všichni kolem vykřikovali, že vidí rozmanité zvláštní věci, začala Yveta křičet, že se po ní sápe spousta hnědých rukou, a&nbsp;sklidila se svým výstupem značný úspěch.</p>

    <p class="MLP-text--I">Při defloraci mladým hezkým ústeckým spisovatelem morálně pobuřujících knih cítila Yveta jen bolest a&nbsp;strach před otěhotněním. <span>Spisovatel</span> jí hned po aktu tajemně cosi napsal na tuhou bílou kartičku, kterou zalepil do bílé obálky, a&nbsp;žádal ji, aby si to okamžitě jela přečíst domů, protože mu dívčin pláč šel na nervy. Trnouc zvědavostí roztrhla Yveta obálku hned na ulici, na kartičce byla nakreslena květina, dumajíc nad tímto poselstvím usedla Yveta na lavičku ve Stalinových sadech, kde právě kvetl jasmín, vykouřila několik amerických cigaret Kent (tatínkova značka) a&nbsp;cítila se úplně šťastna.</p>

    <p class="MLP-text--I">Yveta měla tři semestry tří vysokých škol, všechny velice „up to date“ a&nbsp;neukončené (medicína, filmová režie, novinářství), neboť její prvotní zájem pokaždé záhy vyprchal. Tatínek se pokaždé trochu zlobil, protože mu dalo značnou práci vymáhat Yvetin zápis na tyto fakulty, u&nbsp;nichž zájem uchazečů mnohonásobně převyšoval počet přijatých. Při svých studiích v&nbsp;Praze bydlela Yveta u&nbsp;vdovy po jistém řediteli v&nbsp;krásném velikém pokoji se zvláštním vchodem, klavírem, balkonem, telefonem a&nbsp;stříbrným košíkem na navštívenky v&nbsp;předsíni za Kčs 400,– měsíčně bez snídaní.</p>

    <p class="MLP-text--I">Bohatě zásobena penězi od matky, a&nbsp;zejména od tatínka, žila Yveta elegantně bohémským stylem, obědvajíc někdy v&nbsp;hotelu Ambassador a&nbsp;jindy v&nbsp;automatu Koruna v&nbsp;témže paláci na hlavním náměstí hlavního města, navštěvovala premiéry avantgardních divadel a&nbsp;znala se s&nbsp;Josefem Somrem, ve svém pokoji pořádala večírky, při nichž se sedělo na zemi, prošla se bosá Národní třídou, večeřela v&nbsp;Klubu spisovatelů, líbala se s&nbsp;Allenem Ginsbergem při jeho návštěvě Prahy a&nbsp;on jí zahrál na své miniaturní zlaté činely, získala autogram od Johna Steinbecka, na veřejné besedě v&nbsp;Městské knihovně diskutovala s&nbsp;Vladimírem Páralem o&nbsp;sexu, na Karlově mostě pojednala barevnými křídami čtyři metry kamenného zábradlí, spolu s&nbsp;kamarádkou byla v&nbsp;Chotkových sadech znásilněna syrskými studenty, při demonstraci pro Vietnam rozbila okno amerického velvyslanectví a&nbsp;sedíc na ledových kamenných dlaždicích poslouchala v&nbsp;přeplněném kostele sv. Jakuba cyklus koncertů chrámové hudby.</p>

    <p class="MLP-text--I">Po několika prchavých láskách se Yveta milovala se studentem Hannsheinerem, synem nesmírně bohatého hamburského rejdaře. Tichou fonetickou angličtinou ji Hannsheiner zasvěcoval do zen-buddhismu, jehož podstatu vysvětlil nadšeně Yvetě takto: „Starý mistr slíbil žákům vysvětlit, co je to zen. Předstoupiv před ně s&nbsp;květinou v&nbsp;ruce uklonil se a&nbsp;odešel.“ Yveta vášnivě horovala pro zen a&nbsp;Hannsheiner jí při vybraných večeřích v&nbsp;exkluzivních barech líčil otřesnou bídu v&nbsp;přístavních čtvrtích Alexandrie, Bombaje a&nbsp;Džibuti (kde rodinná firma měla své zastoupení) a&nbsp;cinkaje ledem ve své sklence campari mluvil o&nbsp;svém rozhodnutí vystudovat sociologii (studoval však strojní inženýrství) a&nbsp;zasvětit svůj život službě chudým, jimž pak rovněž rozdělí obrovské rodinné jmění vytvořené vykořisťováním proletariátu.</p>

    <p class="MLP-text--I">Když matka v&nbsp;říjnu odjela na léčení do nervového sanatoria v&nbsp;Gráfenberku, vzal tatínek při své služební cestě do Mnichova Yvetu s&nbsp;sebou. Hned při vystupování z&nbsp;vlaku Yvetu vzrušily početné rodiny řeckých, španělských, portugalských a&nbsp;tureckých „gastarbeiterů“ posedávající na svých rancích v&nbsp;ultramoderní zasklené hale mnichovského nádraží. Když po otcově úspěšném služebním jednání Yveta snědla „Riesenkalbshaxe“, obrovské kilogramové telecí koleno pečené na infragrilu za jedenáct marek, spatřila při podvečerní procházce s&nbsp;tatínkem houfy mladých lidí z&nbsp;celé Evropy, s&nbsp;dlouhými vlasy, kytarami a&nbsp;namnoze bosých, jak se sluní na schodišti staré královské rezidence, a&nbsp;jak slunce klesalo k&nbsp;západu a&nbsp;stoupal stín, poposedávali mladí lidé po schodech výš a&nbsp;výš jak ptáci… „Ahoj, tati,“ řekla Yveta, vystoupila na nejvyšší schod, zula se, usedla na kámen a&nbsp;nastavila tvář posledním paprskům.</p>

    <p class="MLP-text-bez1radku--12-0">Velká úřední černá limuzína podnikového ředitele národního podniku Kotex svištěla k&nbsp;hlavnímu městu cestovní rychlostí 80, na rovinkách až 140 kilometrů v&nbsp;hodině, uniformovaný řidič předjížděl desítky vozů, na zadním sedadle v&nbsp;závažném hovoru nad fascikly přísně důvěrných dokumentů náměstek ředitele František Střelák a&nbsp;sám podnikový ředitel, limuzína projížděla ulicemi metropole za varovného řevu klaksonu a&nbsp;se zhoupnutím stanula na betonovém nádvoří generálního ředitelství, vrátný salutoval, šofér otevřel dvířka a&nbsp;oba vedoucí činitelé stoupali budovou do prvního patra. „Tak v&nbsp;sedmnáct nula nula&nbsp;–“ řekl přísně podnikový ředitel a&nbsp;zastavil se.</p>

    <p class="MLP-text">Jakmile Střelákova záda zmizela ve dveřích sekretariátu, otočil se Borek Trojan na kramfleku a&nbsp;bočním schodištěm skákal zpátky dolů do přízemí, na odpočívadle v&nbsp;mezipatře pár tanečních figur a&nbsp;s&nbsp;tichým smíchem a&nbsp;s&nbsp;luskáním prstů v&nbsp;letkisovém rytmu po schodech dolů, v&nbsp;šeré chodbě až ke stropu vyrovnány stovky balíků čehosi, Borek roztrhl obal krajního a&nbsp;vytrhl z&nbsp;něj velkou bílou kartu s&nbsp;dvojitou perforací okrajů, aha, to už tady najíždějí na děrované štítky, to my v&nbsp;Ústí jsme dál, my už začali rovnou s&nbsp;kybernetikou, manažerské šaškárny, a&nbsp;jak zoufale nudné bude vládnout podle příkazů mašinek, strčte si to někam, Borek stočil kartu do kornoutu a&nbsp;zabodl do balíku jak kytku, ahoj, spolužáci, já jsem dneska za školou&nbsp;– a&nbsp;zadním vchodem vypadl z&nbsp;té boudy.</p>

    <p class="MLP-text">Pod žižkovským mostem italskou zmrzlinu z&nbsp;kornoutku do ruky, Borek lízal zmrzlinu a&nbsp;usmíval se do okna Ústřední rady odborů Revolučního odborového hnutí na dvě velice sexy sekretářky v&nbsp;průsvitných nylonových halenkách, ahoj, holky, to máte blbý, že musíte makat, a&nbsp;tramvají&nbsp;– kdypak já naposledy jel tramvají!&nbsp;– vyjel nazdařbůh k&nbsp;městu, zaujat plakátem „Fortel a&nbsp;jak jej získat“ vystoupil u&nbsp;biografu a&nbsp;zhlédl dopolední představení apartní britské taškařice, seděl v&nbsp;kině skoro sám a&nbsp;hlučně se smál, když londýnští rošťáci vlekli ulicemi železnou postel, vyšel z&nbsp;kina, poseděl v&nbsp;parčíku kochaje se sytě žhavými tóny říjnového listí, a&nbsp;jak se pak procházel kolem stromů, aby si zjednal nové průhledy jejich korun a&nbsp;nově dráždivé kontrasty, vykřikl naň z&nbsp;bílého průčelí chrámu nápis AVE CRUX SPES UNICA, kříž jediná naděje, nejlépe žít bez obého, Borek pokrčil rameny, pobaveně nastoupil do další tramvaje jedoucí zase kamsi jinam&nbsp;– ale kdo ví&nbsp;– a&nbsp;vystoupil přilákán neonem ve tvaru ryby modře planoucím v&nbsp;šeru pasáže, lautr symbol dneška, ale rybka přijde k&nbsp;chuti, Borek pohlédl polozastřeným oknem do rybího restaurantu Grill&nbsp;I. cenové skupiny a&nbsp;znuděn stoly s&nbsp;honosně nahoněnými přeškrobenými ubrousky a&nbsp;přebytkem příborů šel pasáží hloub, až ho udeřil do nosu pach ryb, za skleněnými létačkami postávaly u&nbsp;pultů rázovité typy nad pivem a&nbsp;z&nbsp;pekáčů, táců a&nbsp;mis voněly smažené, pečené a&nbsp;marinované ryby, Borek si dal naložit na talíř smaženého jesetera, pečeného pstruha a&nbsp;kousek vyzy na roštu, k&nbsp;tomu pommes frites jak báseň, platit předem, to je legrační a&nbsp;bylo to směšně laciné, Borek přecházel od pultu k&nbsp;pultu a&nbsp;cpal se rybami upravenými na devět způsobů, zítra mi z&nbsp;toho bude hrozně, je nutno se občas trochu zničit, a&nbsp;ať tedy puknu, Borek stál už asi popáté ve frontě před výčepem a&nbsp;po šestém pivu se spřátelil s&nbsp;ohromným chlapíkem, který ho zavedl přes náměstí do šachové kavárny, s&nbsp;troškou alkoholu jsou šachy báječně zábavné, tož dvakrát cinzano a&nbsp;platím já, hrajeme o&nbsp;peníze, partie za pět korun, první vyhrál ovšem Borek a&nbsp;další ovšem už chlapík, šlo mu o&nbsp;ty pětikačky, dal bych ti dvakrát tolik za tuhle psinu, ale ty mě začínáš nudit, chudáčku, s&nbsp;tím tvým lopotivým přemýšlením, na mou úchvatnou oběť dámy odpovídá jakýmsi nudným tahem pěšáčka, Borek hodil soupeři pohrdlivě pětikorunu přes stůl, zvedl plátěnou šachovnici za rohy a&nbsp;vysypal figurky soupeři do klína, zašel přes náměstí na chvilku do muzea, postál před imitacemi největších diamantů světa, pohladil výřez z&nbsp;tisícileté sekvoje a&nbsp;v&nbsp;kavárně mladých Luxor při lehké hudbě pojedl pařížský banán s&nbsp;mandlemi a&nbsp;čokoládovou polevou pohlížeje na šestnáctiletá poprsí.</p>

    <p class="MLP-text"><span>Hodinky vykřikly 1700 a&nbsp;Borek kvapně platil, skočil do taxíku, vběhl zadním vchodem do budovy generálního ředitelství, prošel přízemím a&nbsp;ve vrátnici přijal vzkaz, že auto už čeká, s&nbsp;přísným výrazem vyšel na nádvoří, šofér otevřel dvířka velké úřední černé limuzíny, na zadním sedadle náměstek Střelák s&nbsp;fascikly nových přísně důvěrných dokumentů, vrátný salutoval, za řevu klaksonu projela limuzína ulicemi metropole a&nbsp;svištěla domů k&nbsp;severu cestovní rychlostí 80, na rovinkách až 140 kilometrů v&nbsp;hodině, uniformovaný řidič předjížděl desítky vozů, náměstek Střelák referoval o&nbsp;nových nebezpečných mocenských uskupeních, že nám chybí šestnáct milionů a&nbsp;že Neustupa byl zase u&nbsp;Tušla, se zhoupnutím stanul vůz před domem čp.&nbsp;2000, který už zas potřebuje novou fasádu, a&nbsp;fasádníci nejsou, šofér otevřel dvířka. „Tak zítra řekl přísně podnikový ředitel a&nbsp;stoupal do schodů, srdce buší v&nbsp;krku a&nbsp;žaludeční nevolnost sílí do nesnesitelnosti, žena se hádá s&nbsp;dcerou o&nbsp;nějakých sto padesát korun, tady je máte a&nbsp;buďte už zticha, Yveta je bere s&nbsp;pohrdáním, ale notak je neber, Yvetino pohrdání sílí zároveň s&nbsp;Janiným vztekem, že prý tohle přece není žádná výchova, pro zjednání dojmu výchovy se tedy hádáme do půlnoci, k&nbsp;večeři dietní hnusné tvarohové palačinky a&nbsp;čaj k&nbsp;zvracení, uražená Yveta se zamkla v&nbsp;koupelně a&nbsp;shora BANG! BANG! BANG! BANG! do potrubí, to zas Traklovi na nás tlučou, že chtějí byt, nad ložnicí zas trestně dupají Alex s&nbsp;tou svou starou děvkou a&nbsp;do noci řev zdola z&nbsp;montércimry, je vlastně s&nbsp;podivem, že mě dosud nezavraždili, oni to ale dělají pozvolna, tím bezpečněji&nbsp;–</span></p>

    <p class="MLP-text">Sotva konečně jakžtakž usnu, řinčí budík, Jana vypadá poránu hrozně, řízl jsem se žiletkou a&nbsp;krev ze mně chlístá, doušek příliš horké kávy, šofér otvírá dvířka, limuzína se řítí pouštním prachem marnosti, proč vlastně nechodím pěšky, bylo by to zdravější, šofér otvírá dvířka, vždyť už sedím&nbsp;– aha, vystupovat, nová hala ještě pořád nemá vrata, ale jak to, vždyť mi hlásili&nbsp;– pozor, tamhle číhá Trakl a&nbsp;už se na mě řítí kvůli svému bytu, bodejť by nechtěli byt, to je normální, oni jsou normální, že se to zvrací ve zrůdnost, a&nbsp;nádvoří je plné pěny, někde prasklo potrubí, prskající žlutozelené bublinky, šlápnout do toho by bylo velice nemilé, „Posypte to sodou!“ a&nbsp;honem do prvního patra, dveře PODNIKOVÝ ŘEDITEL, to jsem já&nbsp;–</p>

    <p class="MLP-text">„Miláčku&nbsp;–“ šeptá Broňa, má poslední radost, oči jí jiskří, divoký polibek a&nbsp;zoufalé objetí&nbsp;–</p>

    <p class="MLP-text">Za dveřmi kroky, a&nbsp;tak rychle pryč, dovnitř: za hradbu polštářovaných dveří. Sám jsem si je dal znovu vycpat. A&nbsp;ustanovil časový režim, který mi teď do 0815 poskytne 45 minut hájení.</p>

    <p class="MLP-text">Kupa novin. Co dělal včera svět? V&nbsp;SAIGONU STAV NEJVYŠŠÍ POHOTOVOSTI VŠEOBECNÁ MOBILIZACE NA JIHU BIAFRU KOSÍ HLAD VÝSLECH ATENTÁTNÍKA TVRDÝ POSTOJ EHS K&nbsp;POTÍŽÍM FRANCIE SAIGON ČEKÁ TVRDÝ ÚDER EVAKUACE „MĚSTA ZMRTVÝCHVSTÁNÍ“ KAMPAŇ CHUDÝCH V&nbsp;USA PŘED VYVRCHOLENÍM SMRT V&nbsp;AFÉŘE SIFAR CO S&nbsp;POLITICKÝMI VĚZNI? VEŘEJNÁ POPRAVA V&nbsp;NIGÉRII</p>

    <p class="MLP-text">0813: Broňa přijde až za dvě minuty. Miláčku, přijď hned a&nbsp;udělej se mnou něco&nbsp;– KONCESOVANÁ ŽIVNOST VISATCŮ píše Zikmund + Hanzelka z&nbsp;Cejlonu:</p>

    <p class="MLP-text">„O&nbsp;kus dál probodávali člověka. Na krku růženec se sto osmi rudráškovými peckami, kolem pasu rudý šátek, ruce sepjaté před tváří. Dva muži mu soustředěně vbodávali asi půlmetrové stříbrné jehlice do kůže v&nbsp;podpaží, třetí ho přidržoval za loket a&nbsp;posypával popelem, čtvrtý mu na chvíli oddálil dlaně, aby mu přes hlavu na­vlékl rám z&nbsp;páskového železa: plechové šle spojené s&nbsp;příčným pruhem pod krkem a&nbsp;na šíji, s&nbsp;otvory na vzdálenost dlaně. Pomocníci jimi prostrčili jehlice vbodnuté do kůže, přihnuli rám k&nbsp;pasu. Teprve teď, jak zvedl ruce nad hlavu, mohli jsme mu pohlédnout do tváře. Ledově klidná, oči se dívaly nepřítomně do oblohy.</p>

    <p class="MLP-text">Pak se zvolna obrátil. V&nbsp;zádech pod lopatkami dva páry háků, na nich provazy, kdosi k&nbsp;nim připřahal dvoukolku s&nbsp;rudou stříškou vyčepenou palmovými listy. Pomocníci ustoupili, sborově vykřikli haróóóhera, lidský dikobraz se stříbrnými bodlinami vykročil, kola dřevěné káry zaskřípala.</p>

    <p class="MLP-text">Dav se rozestoupil, aby uvolnil kajícníkovi cestu k&nbsp;pokání.</p>

    <p class="MLP-text">ZMĚNÍ MI HOROSKOP?</p>

    <p class="MLP-text">Po poledni se nad džunglí stáhla mračna, za chvíli lilo jako z&nbsp;konve. Tenká sárí se ženám lepí na tělo, poutníci se brodí špinavými kalužemi.“</p>

    <p class="MLP-text">Broňa vchází s&nbsp;čajovým podnosem a&nbsp;tenké červené šaty se jí nádherně lepí na tělo, které znám…</p>

    <p class="MLP-text">„Vypadáš unaveně, Borku.“</p>

    <p class="MLP-text">„Jsem unaven, miláčku.“</p>

    <p class="MLP-text">„Tak moc bych tě chtěla potěšit&nbsp;–“</p>

    <p class="MLP-text">„Tady… to nejde.“</p>

    <p class="MLP-text">„Tak pojď odtud pryč&nbsp;–“</p>

    <p class="MLP-text">„Teď hned?“</p>

    <p class="MLP-text">„No!“</p>

    <p class="MLP-text">Smějeme se. Proč by to vlastně nešlo? Protože za pár minut přijde Střelák. Ale kdo tady vlastně komu vládne? Včera to bylo tak nádherné za školou… Líbáme se do 0824 a&nbsp;vycházející Broňa se ve dveřích střetá s&nbsp;přicházejícím Střelákem.</p>

    <p class="MLP-text">Střelák mi říká, že musím vynadat technologům a&nbsp;pochválit technický odbor, možná bych to měl udělat naopak, ale prokousat se tou věcí by trvalo hodinu, Střelák mi zatím uložil zvýšit prémie Aldovi, Bindrovi a&nbsp;Coufalovi, kdežto je zase odejmout Kroupovi, o&nbsp;jehož existenci, natož o&nbsp;poklesku, se tímto poprvé dovídám, a&nbsp;mezitím mi Střelák přikázal schválit proplacení čehosi komusi a&nbsp;dalších čtyřiadvacet věcí, zřejmě má pravdu, možná ne, hlavně že už jde pryč a&nbsp;já se s&nbsp;úlevou, která mě děsí, vydávám na obchůzku závodu, lidé mě zdraví a&nbsp;cítím jejich pohledy v&nbsp;týle, už ani trochu pozdravné, nová hala bez vrat se na mě tlemí svou černou dírou vchodu, před dvěma lety bych se hned teď otočil na kramfleku, vrazil do technického odboru se svazkem blesků v&nbsp;hrsti, a&nbsp;za čtyřiadvacet hodin by vrata byla, proč to už takhle nedělám, přece se těch lidí nebojím, či ano?…</p>

    <p class="MLP-text">Jdu dál po betonu, cítím své staré unavené srdce a&nbsp;opatrně se vyhýbám žlutozelené syčící pěně, která se pořád ještě sodou nedala udusit, a&nbsp;až zmizí, může potrubí v&nbsp;každé vteřině prasknout znovu a&nbsp;hůř, kráčím s&nbsp;úzkostí, zda se odněkud někdo nevyřítí a&nbsp;nepřepadne mě se žádostí, jejíž splnění či odmítnutí je pro toho někoho důležité případně až osudové, mně v&nbsp;každém případě zcela lhostejné, a&nbsp;přesto ve mně budí strach… Proč vlastně? Neměli by se bát žadatelé víc než já? Je to kuriózní, ale je tomu opačně… A&nbsp;tak s&nbsp;úlevou, že jsem při obchůzce svého závodu neutržil další šrám, se zamykám na WC, kde nelze ani číst noviny&nbsp;– mé jediné absolutně bezpečné místo v&nbsp;mém závodě. A&nbsp;má nejklidnější&nbsp;– a&nbsp;což klid není štěstí?&nbsp;– chvilka dne.</p>

    <p class="MLP-text">Na mém stole zatím nakupena další halda útoků na mne, dopisy, příkazy, směrnice, faktury, žádosti, urgence, za tři hodiny plného soustředění bych byl snad ještě s&nbsp;to odrazit toto každodenní bombardování, ale já teď už 0935 ráno se cítím vyčerpán a&nbsp;soustředění neschopen, nadto za pětadvacet minut se zde sejde vedení podniku, píšu tedy bez rozvažování do horních pravých rohů značku „FS“ a&nbsp;uvědomuji si, že každou tou napsanou značkou mi zas ubylo něco moci a&nbsp;sil&nbsp;– už přicházejí, už je 1000.</p>

    <p class="MLP-text">„FS“ si sedá vedle mne, aby udržel náš režim o&nbsp;další den, proti němu hlavní technolog Neustupa, aby položil další nášlapné miny a&nbsp;občas vypálil pod vodou torpédo, dalších pět židlí zaujímají doplňkoví členové vedení jako diváci každodenní koridy a&nbsp;Broňa přináší všem kávu pro zbystření smyslů, aby každé pohroužení kordu do mého býčího masa a&nbsp;každé trknutí rohem (ale s&nbsp;tím se už moc nepočítá) bylo náležitě oceněno a&nbsp;dle skóre rozdaných a&nbsp;utržených ran stanoven stupeň lability mé stability na dalších čtyřiadvacet hodin.</p>

    <p class="MLP-text">„<span>Je pikantní, že vedení podniku nebylo dosud schopno zaujmout stanovisko,“ vykračuje torero Neustupa s&nbsp;rudým pláštíkem k&nbsp;první figuře a&nbsp;já horečně přemýšlím, jaké stanovisko zaujmout během minuty, než domluví, „…&nbsp;a ježto trend ke kontinualizaci je snad už více než zřejmý…,“ pokračuje logicky Neustupa a&nbsp;já s&nbsp;radostí shledávám, že věci náhle dokonale rozumím, a&nbsp;že co se říká, je</span> <span>absolutně</span> <span>správné, už otvírám ústa, abych to dle svého práva stvrdil: „Schvaluje se. Dál.“&nbsp;–</span></p>

    <p class="MLP-text">–&nbsp;ale v&nbsp;posledním zlomku vteřiny si uvědomuji, že já jsem býk, jenž si nemůže s&nbsp;torerem padnout do náručí, diváci by vhodili své podušky do arény a&nbsp;býk by byl potupně utracen pomocníky, ledový děs mě zcela zchromuje, zamaskovávám své otevření úst polknutím tabletky libria a&nbsp;v&nbsp;takto získaných vteřinách eviduji Střelákovo pozvednutí obočí, tajný kód našeho duumvirátu, beru si slovo a&nbsp;s&nbsp;úpornou snahou o&nbsp;rozhodný tón ze sebe vypravuji: „Tyto věci… jsme už tady slyšeli vícekrát. Pokračovat v&nbsp;této debatě… neshledávám produktivním. Dál… prosím.“</p>

    <p class="MLP-text">Eviduji posměšné grimasy Neustupy, naklání se k&nbsp;svému pomocníkovi a&nbsp;oba se drze pochechtávají, Střelák však již svým břinkavým hlasem pokryl můj únik a&nbsp;klání pokračuje o&nbsp;kus písku dále, přes stůl přelétají útržky vět „…&nbsp;kdyby si Japonci nezablokovali všecky sulfoxazo&nbsp;– a&nbsp;sulfisoxazoderiváty…“ „…&nbsp;Státní banka kategoricky zamítla…“ „…&nbsp;nebo, za čtvrté, kompenzovat těch šestnáct milionů příslibem dalších…“ „…&nbsp;v&nbsp;situaci, kdy okres neplní nákup mléka, by hudebníkům stačily obyčejné bílé košile s&nbsp;kravatou, protože, soudruzi, myslím, že dělnická kapela v&nbsp;modrých smokincích by neplnila náležitě…,“ odborně předsedám, udílím slovo a&nbsp;ukládám, co vyplývá z&nbsp;diskuse, ponenáhlu ve mně sílí touha po vlastním zásahu a&nbsp;deklaraci své moci&nbsp;– neboť neuplatňovaná moc chřadne se svým nositelem&nbsp;– ta touha se mění v&nbsp;potřebu a&nbsp;víc, je to má existenční nezbytnost. Říkám tedy:</p>

    <p class="MLP-text">„A&nbsp;kdy budou v&nbsp;nové hale vrata?“</p>

    <p class="MLP-text">Všichni na mě překvapeně hledí, Neustupa prská smíchem, Střelák se ke mně naklání a&nbsp;rozčileně mi šeptá, vůbec mu nerozumím, „…&nbsp;když nám přece truhlárna… podle ujednání Klouzka s&nbsp;Dymšicem…“ protože ho neposlouchám, cítím pot vystupující ze všech pórů těla, až teď si nejasně vzpomínám, že jsem sám v&nbsp;tomto smyslu kdysi cosi, ale o&nbsp;vrata teď už vůbec nejde… Jde o&nbsp;to, že jsem se <span>příšerně</span> zesměšnil, a&nbsp;ředitelé ani býci nejsou pro smích, naopak, jsou vydržováni, aby budili respekt a&nbsp;hrůzu, teď už jen hodit plachtu na poplašeného býka, který se složil sám trknutím do vlastních nohou, vstávám, jdu ke svému psacímu stolu, vytáčím nazdařbůh číslo a&nbsp;nesrozumitelně šeptám do sluchátka tak dlouho, dokud neslyším, že se řeč u&nbsp;konferenčního stolu stočila už jinam, naštěstí je už 1128, a&nbsp;vracím se tedy do svého křesla uzavřít ve vhodný okamžik schůzi vedení obvyklým: „Takže vše je jasné. Jestli už nemá nikdo nic&nbsp;–“</p>

    <p class="MLP-text">„A&nbsp;kdy budou v&nbsp;nové hale vrata?“</p>

    <p class="MLP-text">To řekl Neustupa. Všichni strnuli. To zde ještě nebylo. To je už otevřená vzpoura.</p>

    <p class="MLP-text">Dívám se na ty lidi před sebou. Jsem tedy opravdu už jen pro smích? Udělal jsem pro tuhle fabriku víc než celá tahle banda dohromady. Dal jí všecky své síly. A&nbsp;každý z&nbsp;téhle bandy má za co mi být vděčen. Stvořil jsem je. Proč mi nespěchají na pomoc? Mívám teď stále častěji okna… protože jsem příliš pracoval. Well, tedy už nebudu. Já se teď budu už jen bavit. Právě mě omrzelo dělat ti bejka pro zábavu, ty chátro. Sednu si teď do prezidentské lóže.</p>

    <p class="MLP-text">„Neustupa, za co tě tady platím?“</p>

    <p class="MLP-text">„Promiňte, soudruhu řediteli, nechápu…“</p>

    <p class="MLP-text">„Neustupa, já si pamatuji, jak jsi sem před osmi lety přišel. Vzpomínáš si, jak jsi tenkrát utekl strachem před rozzuřenou noční směnou? Jako provozní technik jsi byl absolutně k&nbsp;ničemu. Změnil ses od té doby&nbsp;– já taky. Je to lidské, ne? Ale termíny jako fair play nebo gentleman v&nbsp;tvém slovníku nikdy nebyly. Já tě nebudu kultivovat. Nudíš mě. Mohl jsem tě stokrát odrovnat. Místo toho jsem z&nbsp;tebe udělal třetího muže v&nbsp;podniku. Rozmyslím si, co z&nbsp;tebe udělám teď… až na to budu mít chuť. Do té doby tě vylučuji ze všech schůzí vedení. Páchne ti z&nbsp;úst. Omrzels mě. Ven!&nbsp;–“</p>

    <p class="MLP-text">Odcházejí jak spráskaní psi. Pohrdám jimi. Všichni jsou mé kreatury. Mí pochopové a&nbsp;mí holomci. Zhnusili se mi.</p>

    <p class="MLP-text">„Na jedné straně bylo správné ukázat jednou pevnou ruku,“ drmolí konsternovaný Střelák, můj holomek č.&nbsp;1, „na druhé straně bude ovšem nyní problematické…“</p>

    <p class="MLP-text">„Střelák. Chci vůz do Prahy. Okamžitě.“</p>

    <p class="MLP-text">„Ale za chvíli přijde tajemník městského výboru a&nbsp;pak předsedové –“</p>

    <p class="MLP-text">„Zařiď to s&nbsp;nimi. Mě to nezajímá. Jdi mi pro vůz.“</p>

    <p class="MLP-text">„Kdy se vrátíš?“</p>

    <p class="MLP-text">„Až budu mít chuť.“</p>

    <p class="MLP-text">„Ale&nbsp;–“</p>

    <p class="MLP-text">„Jdi!“</p>

    <p class="MLP-text">A&nbsp;je klid. Pojedu do Prahy s&nbsp;Broňou. Má poslední radosti&nbsp;– Přivolávám si ji a&nbsp;líbám.</p>

    <p class="MLP-text">„Broni, miláčku. Udělal jsem si volno dva nebo tři dny. Chceš je strávit se mnou?“</p>

    <p class="MLP-text">„Tři dny je málo&nbsp;– třicet let chci být s&nbsp;tebou!“</p>

    <p class="MLP-text">„V&nbsp;Praze.“</p>

    <p class="MLP-text">„Třeba v&nbsp;Hongkongu nebo v&nbsp;Rožnově pod Radhoštěm!“</p>

    <p class="MLP-text">„Tak zavolej Prahu, ať mi rezervuje garsonku v&nbsp;ubytovně hostí na… delší dobu. Já pojedu vozem. Ty odpoledním rychlíkem čtrnáct deset. Stihneš to?“</p>

    <p class="MLP-text">„Stihla bych to, kdyby rychlík jel za půlhodinu. Co si mám vzít s&nbsp;sebou?“</p>

    <p class="MLP-text">„Svá ústa. Vlasy a&nbsp;ramena. Ňadra, břicho, boky a&nbsp;stehna. Zuby a&nbsp;drápy.“</p>

    <p class="MLP-text">„Tak já už letím&nbsp;–“</p>

    <p class="MLP-text">Jedu autem poprvé vedle řidiče. Hezká cesta. Podél řeky… proti proudu. V&nbsp;Praze jsme cobydup. Abych se vyhnul zbytečnému vysvětlování, posílám si pro klíč od garsonky šoféra. Vrací se za chvíli s&nbsp;dvěma klíči v&nbsp;kroužku. Druhý dostane Broňa ještě dnes.</p>

    <p class="MLP-text">Ubytovna hostí generálního ředitelství je zakoupená polovina patra s&nbsp;šesti svobodárnami v&nbsp;desátém poschodí panelového věžáku. Z&nbsp;okna vidím hluboko pod sebou ohyzdnou průmyslovou čtvrť. Mám zde maličkou předsíňku s&nbsp;vestavěnou skříní, sprchovací kout a&nbsp;neveliký pokoj: dvě červené válendy, mezi nimi na parketách koberec, dvě červená křesla u&nbsp;stolku se skleněnou deskou, na ní vázička z&nbsp;hutnického skla a&nbsp;na zdi reprodukce Modiglianiho nahé oranžové dívky… je velice podobná Broně.</p>

    <p class="MLP-text">Chvilku jsem si zdřiml, osprchoval se, polkl dvě posilující tabletky: cítím se skvěle. Snesl bych teď i&nbsp;vlastní popravu. Broňa dorazí za dvě hodiny. Vejde těmito dveřmi. Posadí se do tohoto křesla. S&nbsp;vlásenkami ve svých skvělých zubech se bude česat před tímto zrcadlem. Zasvítí prudká červeň jejích nehtů <span class="MLP-znak-kurziva-11b">vezme si mě na tomto rudém potahu Její ústa otevřená nenasytnou lačností Ve vlhkém šeru třpyt jejích zubů Její nehty zaryté mi do ramene Červená ďáblice ze řvoucího ghetta Vtrhni už do mého modrého přístavu A&nbsp;spolu oheň na naši bílou vilu Spálíme mou admiralitu Ať vzplane celé pobřeží Vydrancuj mě Vyjez mě a&nbsp;vysaj jak dužinu třešně Rozkousni i&nbsp;pecku a&nbsp;sněz mé tučné jádro Až skořepiny pecky vyplivni Doraž mě a&nbsp;dobij Má lásko Má katastrofo Má potopo</span></p>

    <p class="MLP-text">O&nbsp;čem jsem to kdysi snil?… Ale teď platí nádherně už jen toto. Nechť nic lidského nám není cizí&nbsp;–</p>

    <p class="MLP-text">Broňa dorazila za necelé dvě hodiny. Jak uragán, jak smršť. Vchází těmito dveřmi. V&nbsp;křesle dlouho sedět nevydrží. Díváme se na sebe spolu do zrcadla. Můj poslední snímek zaživa… a&nbsp;už mě neprodleně začíná báječně vraždit.</p>

    <p class="MLP-text">Tělo je její jediná zbraň. Chudák holka&nbsp;– víc toho na světě nemá. Leč její jediné vlastnictví tedy stojí za to. Nádherný jaguár: teplé štíhlé pevné svaly od šíje až po paty, ruce, lokty, paže, ramena, stehna, lýtka a&nbsp;celé tělo pevné, horké, tuhé, mrštné a&nbsp;střelhbitě reagující jako jediný dokonale fungující nadsval ovládaný dravým instinktem, bleskový postřeh, nadsval se střelhbitě smršťuje jak masožravá rostlina a&nbsp;saje každou ploškou&nbsp;– jaké to sevření! Jak nepadnout s&nbsp;rozkoší do tak skvěle vybavené propasti? Její nervy vedou asi z&nbsp;centra mozku přímo do ostří zubů a&nbsp;nehtů. Celkově: nádherný zabiják.</p>

    <p class="MLP-text">Máme málo času, teď jen den či dva, celkově pak rok či dva, rušíme předěl dne a&nbsp;noci, vycházíme k&nbsp;ránu na horké uzeniny a&nbsp;neseme si domů mléko a&nbsp;víno, přes den spíme a&nbsp;s&nbsp;večerem se probouzí nová a&nbsp;ještě lítější zběsilost… Jaká to rozkoš ničit se tak odborně…</p>

    <p class="MLP-text">„A&nbsp;koupíme si malý rychlý fáro, otevřenej dvojsic&nbsp;–“ šeptá dychtivě Broňa tisknouc se ke mně, „a pojedeme spolu do Finska…“ Cítím se už báječně mrtev a&nbsp;přikyvuji ke všemu. Můj jaguár chce ode mne maličkost: celý svět.</p>

    <p class="MLP-text">Vrcholí říjen, královský měsíc. Toto město o&nbsp;tom neví. Probouzí se jako alkoholik těžkými studenými mlhami. Po našem dnu a&nbsp;dvou nocích divokého třeštění spěchá Broňa na ranní rychlík do Ústí rozradovaná svým novým klíčem a&nbsp;nesmyslně svěží jak po koupeli&nbsp;– já zůstávám ležet na válendě jak na márách.</p>

    <p class="MLP-text">Vleže beru tabletky a&nbsp;píchám si injekci. Až po dvou hodinách jsem s&nbsp;to vstát. Úplně prázdný jak vyjezen a&nbsp;vysát stojím bosý u&nbsp;okna, třesu se chladem a&nbsp;vyhlížím na cizí ulici cizího města, na nedohledné kamenné moře domů… Už jednou jsem takhle stál v&nbsp;podobné panelové kleci. Asi před patnácti lety… tenkrát s&nbsp;Niky. Tenkrát jsem se vrátil. Za maličkou Yvetkou, abych ji před štědrovečerní večeří zavedl ke stromu a&nbsp;volal s&nbsp;ní: „Přijď, Ježíšku, přijď k&nbsp;nám dnes večer…“ Dospělá Yveta mě už nepotřebuje. Pohrdá mnou a&nbsp;asi mě už nenávidí. Tenkrát jsem se vrátil za Janou, domů, ke své fabrice, do svého města… tenkrát jsem chtěl a&nbsp;potřeboval ještě žít. Což se teď už nestává. Nýbrž naopak.</p>

    <p class="MLP-text">Jsem prázdný. Znovu uléhám a&nbsp;hledím na strop. Co bude dál? Je mi to už dost jedno. Zůstanu zde. S&nbsp;Broňou, se svým absintem, jímž zemřu. Jak dlouho nás zde nechají bydlet? Dokud bude generálním Tušl. Asi dva či tři roky. Za tu dobu všechno stihnu. Dvě stě dní a&nbsp;dvě stě nocí, jako byly tyto poslední… a&nbsp;ještě nanejvýš jednou tolik a&nbsp;už mě zuby bolet nebudou. Checheche, jak říká Broňa.</p>

    <p class="MLP-text">Tablety a&nbsp;injekce začínají účinkovat. Je mi lépe. Ještě srdce mi trochu vynechává. Za chvilku se to upraví. Myslím na příští dny a&nbsp;měsíce. Představuji si to v&nbsp;barvách: Scházíme se s&nbsp;Broňou odpoledne ve městě. Jdeme na nábřeží. Vybraná večeře s&nbsp;vínem. Tanec. V&nbsp;noci milování… pokud síly stačí. Hladinu výkonnosti udržovat bez­ohledným dopingem. Naštěstí mám konexe se špičkami farmacie. Přes den se budu šetřit. Žádné rozčilování. Už žádná práce. Žádný Neustupa, Střelák, lůza, chybějící vrata a&nbsp;prasklé potrubí. Žádná pohrdavá dcera a&nbsp;neurotická manželka. Budu se chodit dívat, jak šach hrají jiní. Soustředěn už jen na sebe. Elegantní umírání ve stylu Petronia: ve vlažné vodě vykrvácením s&nbsp;mladou dívkou… Kolik lidí na tomto prašivém kontinentu si může dovolit tak knížecí zánik?</p>

    <p class="MLP-text">Ležím na zádech a&nbsp;tiše se směju. Smál bych se nahlas, ale to mi nemocné srdce nedovoluje. Nač taky hulákat? Já svůj smích slyším.</p>

    <p class="MLP-text">Někdo na mě zvoní. Už je mi tak dobře, že mohu lehce vstát a&nbsp;jít otevřít. Je to Tušlův šofér&nbsp;– mám ihned k&nbsp;soudruhovi generálnímu. „Počkejte dole a&nbsp;skočte si zatím někam na guláš… sejdu za půl hodiny.“</p>

    <p class="MLP-text">Ještě na chvilku uléhám. Myslím na stromy v&nbsp;parku. Na zámky a&nbsp;hrady nad Vltavou. Na hudbu…</p>

    <p class="MLP-text">Vstávám, až jsem dokonale fit. Pečlivě se oblékám. Kolínskou, krém a&nbsp;pudr.&nbsp;Trošku manikúry a&nbsp;znovu si myju ruce. Už si je v&nbsp;životě neumažu. Dívám se chvíli z&nbsp;okna. Jsem tak lehký… vidím svět už jak z&nbsp;balonu.</p>

    <p class="MLP-text">„Ty jsi asi zešílel!&nbsp;–“ křičí Bogan Tušl, generální ředitel. Za zády mu trčí zaprášená palma. Nač máš sekretářku, ubohý příteli?</p>

    <p class="MLP-text">„Naopak.“</p>

    <p class="MLP-text">„Co to má znamenat?!“</p>

    <p class="MLP-text">„Vezmi mě sem k&nbsp;sobě do Prahy. Prosím tě.“</p>

    <p class="MLP-text">„Nic tu pro tebe nemám! Potřebuju tě v&nbsp;Ústí!“</p>

    <p class="MLP-text">„Já už tam nechci. Už nemůžu, rozumíš. Potřebuji zvolnit tempo. Nejsem už zdráv. Chci něco lehčího.“</p>

    <p class="MLP-text">„Vždyť jsi o&nbsp;deset let mladší než já! Ty padavko! Ty&nbsp;–“ Tušl se sípavě směje, až se rozkašle a&nbsp;kašle, až zrudne. Přepracovaný, vyčerpaný, na pokraji infarktu. Na jeho obrovském stole kupy agendy. Přeplněný popelník. Nedopitá káva. Rourka tabletek. Vládnout je stále otravnější koncem našeho tisíciletí. Dřív vyřizovali králové svou agendu mezi štvanicí jelena a&nbsp;milostným dostaveníčkem v&nbsp;China Tea Housu u&nbsp;jezírka v&nbsp;parku Sanssouci. Dnes spisují do noci své nudné projevy, potí se před televizními kamerami, zodpovídají drzé otázky redaktorů a&nbsp;o&nbsp;třech ráno buzeni kvůli povstání domorodců.</p>

    <p class="MLP-text">„Jsem o&nbsp;deset let mladší, ale ty jsi proti mně pořád ještě junák,“ dím lichotně, neboť je to můj nastávající a&nbsp;už poslední job, „Jak to děláš Bogane, že jsi stále tak fan-tas-tic-ky svěží?“</p>

    <p class="MLP-text">„Ha! Ha! To chce životosprávu a&nbsp;systém, rozumíš? Hned ráno, jak vstanu…“</p>

    <p class="MLP-text">Tušl žvaní asi čtvrt hodiny. Silně nudné&nbsp;– ale stokrát raději tuhle čtvrthodinku nudy než hodiny neurotizující dřiny v&nbsp;Kotexu. Poslouchám generálního a&nbsp;úslužně žasnu. Je to snadné&nbsp;–</p>

    <p class="MLP-text">„Už se nesmírně těším na práci pod tvým osobním vedením…“</p>

    <p class="MLP-text">„Tak ty to myslíš vážně?“</p>

    <p class="MLP-text">„Absolutně vážně. Prosím…“</p>

    <p class="MLP-text">„Ještě si to rozmyslím. Potřeboval bych tady teď spolehlivého člověka… Ale to víš, bude to <span class="MLP-znak-kurziva-11b">druhořadé.</span> Nech si to ještě projít hlavou. Já tedy nejsem zásadně proti… Do týdne mi dej vědět. Definitivně.“</p>

    <p class="MLP-text">Vyběhl jsem na chodbu a&nbsp;tisknu čelo na okenní tabuli. Sláva! Guvernér mi promine zbytek trestu v&nbsp;kolonii na Ďábelských ostrovech! Ovšemže budu spolehlivý. A&nbsp;víc už nic dělat nebudu. Za tři a&nbsp;půl tisíce měsíčně&nbsp;– to není špatný kauf. Budu za tu apanáž spolehlivý každý den (kromě nedělí, státních svátků a&nbsp;volných sobot) od půl deváté do oběda, a&nbsp;po obědě mě už tady nikdo neuvidí. Přesně vím, co mě tady čeká. Jako spolehlivý zavítám co chvíli jako člen a&nbsp;početní výplň delegace do nějaké té Budapešti (kaštanové pyré se šlehačkou a&nbsp;pohádkový makový závin), východního <span>Berlína</span> (Kalbshaxe a&nbsp;výlet do postupimského parku <span class="MLP-znak-kurziva-11b">Sanssouci,</span> což znamená „bez starosti“) nebo Moskvy (kaviár, dagestanský koňak a&nbsp;Treťjakovská obrazárna), občas do Paříže (Caravelle, langusty, šampaňské z&nbsp;Champagne a&nbsp;prohlídka Versailles) a&nbsp;letos máme několik pozvánek na kongres aplikované chemie v&nbsp;Oceanside, California, Pacific Beach&nbsp;– ó,&nbsp;já budu spolehlivý!!</p>

    <p class="MLP-text">Ponořím se do oné druhořadé, ale věčné garnitury profesionálních spolehlivců, bez níž se žádný vládce neobejde. Něco, jako byli dříve dvořané. Každý den přiletí do Prahy někdo, koho je třeba uvítat. Hodinu autem na letiště, přípitky v&nbsp;letištním salonku a&nbsp;hodinu zpět, to jsou celkem skoro tři hodiny, při loučení další tři a&nbsp;někdo tuhle činnost provozovat musí. A&nbsp;oficiální obědy, prohlídka města, zbraslavského zámku, vybraného závodu a&nbsp;hradu Karlštejna. Večer pak s&nbsp;hosty do Národního divadla a&nbsp;do pivního kabaretu u&nbsp;svatého Tomáše. V&nbsp;noci pak Broňu… to bude ale umíráníčko!…</p>

    <p class="MLP-text">Objednal jsem si vůz do Ústí, a&nbsp;než mi předjel, vykouřil jsem si cigaretu na nádvoří. Náhle vjely tři velké vozy a&nbsp;snědí džentlmeni vystupovali, dva měli bílé hedvábné turbany a&nbsp;za nimi můj zdejší komplic Otík.</p>

    <p class="MLP-text">„Nazdar, Otíku!“</p>

    <p class="MLP-text">„Nazdar, Borku. Mám tady Indy. Nechceš s&nbsp;námi na oběd do Internationalu?“</p>

    <p class="MLP-text">„Příští týden tam spolu pojíme. Jak se vynacházíš?“</p>

    <p class="MLP-text">„Ale to víš. Zrovna jedu z&nbsp;letiště…“</p>

    <p class="MLP-text">„Jdete večer do Národního?“</p>

    <p class="MLP-text">„Nojo. Ale pak ke svatýmu Tomáši, kdybys měl chvilku…“</p>

    <p class="MLP-text">„Příští týden určitě.“</p>

    <p class="MLP-text">Vůz mi předjel. Dokuřuji cigaretu a&nbsp;je mi do smíchu. Je mi totiž báječně. Mám totiž vystaráno. Zajel jsem s&nbsp;vozem napřed na Letnou do kavárny Bellevue (třený rokfór, loupáček s&nbsp;máslem a&nbsp;dvě deci bílého burgundského) a&nbsp;pak vesele stovkou až stopadesátkou podél řeky po proudu domů.</p>

    <p class="MLP-text">Rodina překvapena mým veselím. Odmítám dietní dušené rybí filé s&nbsp;květákem&nbsp;– pod modrým neonem mě čeká smažený jeseter a&nbsp;vyza na roštu&nbsp;– a&nbsp;po dlouhé době otvírám doma láhev vína. Pak druhou a&nbsp;třetí. Mé srdce pádí v&nbsp;poplašeném cvalu. Ubohý klusáčku… však už taky jednou doběhneš. Cíl tvého steeple-chase už znám. Padneš v&nbsp;běhu&nbsp;– vybral jsem ti nejkrásnější možnou smrt.</p>

    <p class="MLP-text">„Ty jsi dneska tak prima, taťko…,“ Yveta si mi sedá na klín jako kdysi pradávno. Rozkošné. Nemohu však přitom dýchat.</p>

    <p class="MLP-text">BANG! BANG! BANG! zní shora rány na potrubí a&nbsp;zdola z&nbsp;montércimry řev, BANG! BANG!</p>

    <p class="MLP-text">„Yvetko. Ty jsi chytrá holka. Poraď mi.“</p>

    <p class="MLP-text">„Já tobě? Páni, to tady ještě nebylo.“</p>

    <p class="MLP-text">„Kdybys byla na mém místě… a&nbsp;naskytla se ti příležitost nechat celý ten krám tady. Šla bys?“</p>

    <p class="MLP-text">„Rozhodně. Stejně to udělám.“</p>

    <p class="MLP-text">„Co by sis vzala s&nbsp;sebou?“</p>

    <p class="MLP-text">„Čím míň veteše, tím líp. Tenisky, svetr, texasky… Do kapes automapu, cigarety a&nbsp;pomeranč.“</p>

    <p class="MLP-text">Ve smíchu zvedám tvář ke stropu. O&nbsp;mou závěť není vůbec zájem. Náš nábytek, naše sklo, naše koberce, naše lustry a&nbsp;záclony, náš byt&nbsp;– celý život padl na tohle shromažďování&nbsp;– a&nbsp;má dcera na to kašle. Je to veteš. Pohrdá tím. Nenávidí to. Má pravdu. Dívám se na obraz po mém dávném předchůdci (králové po sobě zanechávali své portréty) Evženu Gráfovi: Rhythmic Progression. Nelítostná geometrie červených, žlutých a&nbsp;modrých vertikál. Co znamená malý černý čtvereček v&nbsp;pravém rohu dole? BANG! Tečku? BANG! Za čím? BANG! BANG! BANG! BANG!</p>

    <p class="MLP-text">„Yveto. Budu teď v&nbsp;Praze.“</p>

    <p class="MLP-text">„Natrvalo?“</p>

    <p class="MLP-text">„Už do konce.“</p>

    <p class="MLP-text">„Ale to bude přece prima! Taťko! Ty seš báječnej!“ Líbáme se. Máme se zas rádi. Rozcházejíce jsme se našli.</p>

    <p class="MLP-text">Yveta střídá v&nbsp;koupelně Janu. Jana předstupuje přede mne. Má královna. Je pořád ještě hezká. Je jí čtyřicet let. Zkusili jsme spolu vše, co vůbec lze. Už docela všecko.</p>

    <p class="MLP-text">„Jano. Jsem unaven.“</p>

    <p class="MLP-text">„Já vím.“</p>

    <p class="MLP-text">„Potřebuji si už odpočinout.“</p>

    <p class="MLP-text">„Já taky.“</p>

    <p class="MLP-text">„Já vím.“</p>

    <p class="MLP-text">„Takže vlastně už…“</p>

    <p class="MLP-text">„Budu v&nbsp;Praze. Budu ti posílat tisíc korun měsíčně. Pro začátek ti dám z&nbsp;konta poukázat třicet tisíc. Nechám ti vůz. Stačí?“</p>

    <p class="MLP-text">„Úplně. Dík.“</p>

    <p class="MLP-text">„Rozvádět se nebudem, viď. Já tě mám pořád rád. Ale už jinak. Jsem prostě unaven. Už nemohu takhle dál.“</p>

    <p class="MLP-text">„I&nbsp;já jsem unavená. Takhle to bude lepší. Uvidíme se často?“</p>

    <p class="MLP-text">„Jistě. Proč ne? Kdykoliv si budeš přát… Kdykoliv budeš potřebovat… napiš, zavolej, přijeď.“</p>

    <p class="MLP-text">„I&nbsp;ty. Kdykoliv by se ti stýskalo… napiš, zavolej, přijeď. A&nbsp;příští léto… chtěli jsme spolu do Egypta. K&nbsp;Rudému moři&nbsp;–“</p>

    <p class="MLP-text">„Samozřejmě pojedeme! Obstarám to. Pokud se tam nebude střílet…“</p>

    <p class="MLP-text">„Na mělčině prý tam leží obrovské lastury… Každý si může vzít. Budu se na to těšit. Budu zas počítat dny… jako tenkrát. Kdy to bylo ještě hezké…“</p>

    <p class="MLP-text">„Bude to zase hezké. Ale teď to už moc nebylo, viď? Bude to mnohem lepší.“</p>

    <p class="MLP-text">„Já vím. Je to tak.“</p>

    <p class="MLP-text">„Já vím.“</p>

    <p class="MLP-text">My víme, že toto je umírání… Ale což i&nbsp;ono nejde zařídit vkusně, s&nbsp;taktem a&nbsp;jistou elegancí? Když jsou peníze… je to snadné. Prožili jsme spolu dvacet let ve slábnoucí lásce. Máme prožít zbývajících dvacet let v&nbsp;sílící nenávisti? My se s&nbsp;Janou už nerozvedeme. Jenže spolu nebudeme bydlet. Závidím aristokratům, vzdychá naše národní klasička a&nbsp;hluboká znalkyně lásky, že nemusí žít spolu celý rok… Je to tak. Jako by král vytáhl v&nbsp;létě do pole a&nbsp;v&nbsp;zimě se zas vrátil BANG! do věrného BANG! střeženého hradu BANG! BANG!</p>

    <p class="MLP-text">Už se zas ozývají. Nahoře i&nbsp;dole. Postupují&nbsp;– Prosím, nechte nás spát… BANG! BANG! BANG! BANG! BANG! BANG! BANG!</p>

    <p class="MLP-text">Nemají vodu. Tvrdí, že se v&nbsp;tomto domě nic neudělalo. Ale což jsem nedal položit parkety namísto prkenných podlah, na nichž já jsem žil&nbsp;– a&nbsp;to ještě na kolejnicích!&nbsp;– a&nbsp;na ně koberce? A&nbsp;co kuchyňské kouty, koupelny, červené válendy a&nbsp;křesla, stolky se skleněnou deskou, vázičky z&nbsp;hutnického skla a&nbsp;reprodukce Renoirových Milenců v&nbsp;trávě? Udělal jsem všechno. Oni tvrdí, že nic. Dva odlišné výklady téhož. Kdo má pravdu? Nač je ale koupelna a&nbsp;kuchyňský kout bez vody? Když ale tlak vody je pořád stejně nízký?… Chtěli byste snad ještě na střechu čerpací stanici? Dejte mi pokoj. Chci spát.</p>

    <p class="MLP-text">Ráno vstávám, až se mi zachce. Přijdu pozdě do práce, checheche. Hledím z&nbsp;okna. Proč musíme bydlet v&nbsp;ohavných průmyslových čtvrtích?… Posílám šoféra pryč. Poprvé po letech jdu pěšky návějemi spadového béžového prachu. V&nbsp;jitřním oparu modrošedé kontury závodu, věž, stanice a&nbsp;haly… Touto cestou jsem tolikrát… Tenkrát… Jdu pouštním pískem marnosti. Písek je konec kamene. Jdu pozdě. O&nbsp;to dříve odejdu. Fanfáry!</p>

    <p class="MLP-text">Nová hala na mě zívá černým vchodem bez vrat. Co takhle dát sem kovanou mříž s&nbsp;lucernou? Nad ni nápis ZANECHTE VEŠKERÉ NADĚJE KDO SEM VCHÁZÍTE nebo nápis ARBEIT MACHT FREI? Kolik procent zaměstnanců průmyslu nachází ve své práci plné uspokojení? Asi pramálo. Tudíž se staví stále nové závody.</p>

    <p class="MLP-text">Mezi dvěma filodendrony se vymršťuje Broňa a&nbsp;tiskne mě k&nbsp;sobě. Její horké tuhé tělo v&nbsp;tropickém listí. Můj jaguár… smím se považovat za antilopu? Checheche. To bude smrt!</p>

    <p class="MLP-text"><span>Kupa novin. Svět ty dva dny neodpočíval jako já? ZDĚŠENÁ AMERIKA SE PTÁ: CO SE TO DĚJE?</span> <span>BOUŘLIVÉ ŘÍMSKÉ</span> <span>ÚTERÝ</span> <span>IMPERIALISMUS AUF RAUBUND MORDKURS</span> <span>„OPERACE PREVENTIVNÍHO MUČENÍ“</span> <span>OSOBNÍ KONTAKTY JSOU VELMI UŽITEČNÉ</span> <span>DALŠÍ OBĚŤ TRANSPLANTACE SRDCE</span> <span>ÚTOK NA KARDINÁLA ŠEPERA</span> <span>POSÁDKA BALONU ZAHYNULA</span> <span>TAM, KDE TRIUMFUJE VRAŽDA</span> <span>PŘED PRVNÍ TRANSPLANTACÍ SRDCE V&nbsp;ČSSR</span></p>

    <p class="MLP-text">Roztomilé poránu, což? TĚŽKÝ INCIDENT NA JORDÁNSKÉ HRANICI. Ale jděte se už bodnout. OSMNÁCTÝ LETOŠNÍ JADERNÝ VÝBUCH. Kolik vyvolených bude smět zemřít nejaderně? Já se hlásím. KONEC SVĚTA OPĚT ODLOŽEN, ale to je vskutku nemilé: „Postrach z&nbsp;konce světa způsobila dráha Ikaru, která je celkem dobře známa. Během svého protáhle eliptického oběhu se Ikar nejprve octne daleko za Marsem a&nbsp;blízko Slunci.“ Tak to bychom jako už měli. „Teplota na něm klesne pod bod mrazu. Sluncem se však rozpálí na 600 °C.“ Což to není nádherné? „Panika vznikla tím, že podle prvních výpočtů se měl Ikar se Zemí přímo srazit. Že se tak nestalo, již víme. Opět tedy jeden termín konce světa zmeškán.“ Příště to vyjde zcela bezpečně, ať už Ikarem, bombou či vlastním přičiněním.</p>

    <p class="MLP-text">0815 vchází Broňa s&nbsp;indickým čajem. Přesná jako… sám čas.</p>

    <p class="MLP-text">„Holka, ty se mi líbíš!“</p>

    <p class="MLP-text">„Ty mně taky, ty můj kluku šedivej!“</p>

    <p class="MLP-text">„Chtěla bys se mnou bydlet v&nbsp;Praze?“</p>

    <p class="MLP-text">„Jéje!“</p>

    <p class="MLP-text">„Tak si začni chystat kufry.“</p>

    <p class="MLP-text">„Dnes odpoledne!“</p>

    <p class="MLP-text"><span>„Počkej, počkej… Ještě si to nechám projít hlavou… Ještě ti řeknu…“</span></p>

    <p class="MLP-text">„Ale aby sis to ještě nerozmyslel!“</p>

    <p class="MLP-text">„Ty bys mi to už stejně nedovolila, viď.“</p>

    <p class="MLP-text">„To si piš!“</p>

    <p class="MLP-text">Je krásná. Je odhodlaná. Bez zábran. Nemůže nevyhrát. A&nbsp;což není dobré držet se vždy těsně u&nbsp;vítěze? Ach, já vím.</p>

    <p class="MLP-text">Jdu se ještě podívat na tu fabriku. Tyhle procházky&nbsp;– mezi námi&nbsp;– jsou poslední léta už jen zdravotní. Jdu pod svými věžemi, stanicemi a&nbsp;halami… Dívám se raději na zem. Náhle se lekám: proti mně se po betonu hýbe jakési pohádkové zvíře, báječný šupinatý netvor třpytně modrý, zelený a&nbsp;zlatý… Udělám ještě dva kroky… čtyřicet much s&nbsp;lesklými zadky se vzneslo do vzduchu a&nbsp;na betonu zbylo hovno. Odcházím tedy usednout na WC.</p>

    <p class="MLP-text">Už je 1000, už přicházejí. „FS“ usedá po mé pravici: můj nápověda. Pak doplňkoví členové vedení. Kde je Neustupa, můj torero?</p>

    <p class="MLP-text">„Kde je Neustupa?“</p>

    <p class="MLP-text">„Vyloučil jste ho ze schůzí vedení, soudruhu řediteli.“</p>

    <p class="MLP-text">„To jsem udělal? To jsem udělal dobře! Ale bez něho to bude nuda. Zavolejte ho… a&nbsp;než přijde: posledně jste mě šeredně zklamali, seňoři. Dnes očekávám výrazné projevy vaší loajality. Nebo jste proti mně?!&nbsp;–“</p>

    <p class="MLP-text">„Ale soudruhu řediteli…“ „Ono to bylo těžké, ale dnes tedy…“ „Borku, já přece…“ „Neustupa si počíná jako by už&nbsp;–“ „Jsem rád, že konečně…“</p>

    <p class="MLP-text">„Bon. Budu vás se zájmem poslouchat. Zavolejte Broňu. Dám pořídit zápis. Vezmu to s&nbsp;sebou do Prahy. Vyvodím krajní důsledky. Chystám změny.“</p>

    <p class="MLP-text">Broňa usedá na konci stolu proti mně s&nbsp;blokem na koleně, po mé levici odbojník Neustupa se zatvrzelým výrazem ve tváři. Kde jsou časy, kdy se odbojníci věšeli za žebro na hák… po delším mrskání? Degenerace moci je naprostá.</p>

    <p class="MLP-text">„Neustupa. Vyloučil jsem vás ze schůzí vedení. Dnes jsem vás dal předvolat, abyste pouze vypovídal k&nbsp;příslušným bodům. Tak prosím!“</p>

    <p class="MLP-text">Zatleskal jsem a&nbsp;už to fičelo. „Mám tady před sebou plán technického rozvoje našeho soudruha Neustupy a&nbsp;marně hledám&nbsp;–“ zahájil vrchní pochop Střelák výkon trestu povaliv Neustupu na lavici. „Jestli si páni technologové myslejí&nbsp;–“ zasadil mu první ránu holomek zezadu. „Jak jste mohli rozbít tolik laboratorního skla? Kdo vám dovolil odepsat ten kotel? Kam přišlo šest platinových kelímků?“ bičuje rebela zkušený mrskač, můj hlavní účetní, a&nbsp;již se vzpurný chám svíjí pod ranami, řemínky sviští vzduchem a&nbsp;má krevní písařka Broňa dychtivě zapisuje… Blaze mocným, kteří své rebely ještě mohou předvolat k&nbsp;výslechu. Ale až chátra vrazí sama do vládní síně vylomenými vraty… Well, to už tady dávno nebudu.</p>

    <p class="MLP-text">Moji pochopové se činí. Jde jim o&nbsp;mou přízeň a&nbsp;o&nbsp;prémie. Mí holomci. Má korunní rada. Profesionální spolehlivci za dva a&nbsp;půl tisíce měsíčně. Tedy o&nbsp;tisíc míň a&nbsp;o&nbsp;třídu níž, než sestoupím já. Pro tyhle není žádná Budapešť, východní Berlín, Moskva, nebo dokonce Paříž, žádné kaštanové pyré, Kalbshaxe, dagestanský koňak, nebo dokonce langusty, žádné parky Sanssouci, žádné Versailles a&nbsp;žádná Broňa, tihle tak nanejvýš do Plzně nebo do Pardubic, delegační řízek, pivčo a&nbsp;margarínový dort, a&nbsp;nanejvýš povalit ušmudlanou holku někde vzadu na pytlech.</p>

    <p class="MLP-text">Tihle nic neznamenají. Ani já nebudu. Už teď neznamenám… Mé úspěchy, má nová hala, můj kybernet, mé čtyři Rudé prapory a&nbsp;můj Řád práce, mé patenty a&nbsp;mé citace v&nbsp;německém Chemisches Zentralblattu, sovětském Referativném žurnále a&nbsp;v&nbsp;amerických Chemical Abstracts… to už nic není. Dávné věnce… věnce na hrob.</p>

    <p class="MLP-text">Všecko je už jinak a&nbsp;jinde a&nbsp;pro jiné. Nastalo jindy. Věda kráčí, technika utíká, technologie se řítí. Dvacet let jsem se dral k&nbsp;moci a&nbsp;pár let pak sbíral pocty… za tu dobu se svět proměnil v&nbsp;můj neprospěch. Můj inženýrský diplom starý čtvrt století je už jen rodinná památka. Ale mně se už nechce sedět znovu ve škamnách. Král odkládá brnění a&nbsp;v&nbsp;hedvábí odchází parkem Sanssouci do China Tea Housu nad jezírkem, kde ho čeká vesnická kráska…</p>

    <p class="MLP-text">Moji pochopové se činí, ale Neustupa začíná nabývat vrchu. Houževnatý hoch. Rebelové vždycky nakonec zvítězí. Crazy mumraj na věky věkův… mě to už nebaví.</p>

    <p class="MLP-text">Neustupa přechází do útoku. Za řadu let bude asi ředitelem. Já mu tu řadu let nezávidím. Prožije je ještě hůř než já&nbsp;– moc stále degeneruje. Tihle lidi budou dřít stále víc. A&nbsp;sbírat méně radostí a&nbsp;poct. Stejně zajdou… sto psů na každého jelena. Až si Neustupa sedne do mého křesla, sedne si zas na Neustupovu tvrdou rebelskou židli další rebelant, třeba Dominik Neuman nebo kdokoliv a&nbsp;začne ho požírat od nohou. Dnes už národy neleží zbožně v&nbsp;prachu před zlatou koleskou Velkého Mogula. Dnes národy vymýšlejí politické vtipy, háží shnilá vejce na vládní vozy a&nbsp;střílejí prezidenty jak psy. Kolumbijští partyzáni unesli arcibiskupa.</p>

    <p class="MLP-text">Neustupa bije mé holomky po hlavě. Jednou bude ředitelem. Bude chodit nádvořím, vyřizovat korespondenci, bát se kdekoho od opilého vrátného až po ministra průmyslu a&nbsp;zajde na infarkt. Yveta má pravdu: je to pitomě a&nbsp;trapně k&nbsp;ničemu. Vězeň davu. Kdo vládne doopravdy? Nenápadní mužíci v&nbsp;tvídových sakách a&nbsp;tesilových kalhotách s&nbsp;aktovkami pod paží, Alda-Bindr-Coufal-Drtílek-Ebrt-Fiala-Gan&nbsp;– jejich je svět. Mají z&nbsp;něho nejméně.</p>

    <p class="MLP-text">„Ale když je to známo, proč to už dávno není uděláno!“ křičí útočící Neustupa teď už přímo na mne.</p>

    <p class="MLP-text">„Mám to protokolovat?“ ptá se Broňa nad svým blokem.</p>

    <p class="MLP-text">„Tohle obzvláště!“ usmívám se na oba vlídně. V&nbsp;protokolech toho už je! Je zaprotokolována nutnost přerozdělení potravin, zrušení trestu smrti, zavedení antikoncepce zde a&nbsp;její zrušení onde, charta lidských práv&nbsp;– generální blahobyt by mohl být bezodkladně začat budován, příslušná opatření vyhlášena ještě tento týden… Kupodivu se tak jaksi neděje. Půvab meandrů… Nejunavenější řeka… Kdo to napsal? To je jedno.</p>

    <p class="MLP-text">„Musí se udělat pořádek!“ řve už Neustupa, rudý jak krocan.</p>

    <p class="MLP-text">„Mám to zapsat?“ ptá se Broňa.</p>

    <p class="MLP-text">„Hůlkovým písmem!“ směju se na oba.</p>

    <p class="MLP-text">Vážení červení drahouškové. Nečekejte, že vykřiknutím hesla se stanete pány závodů, televize, letadel a&nbsp;tanků. Vlastnictvím toho všeho se ostatně rapidně modrá. Vděčte tedy našemu odporu za svou krásnou zdravou červenou barvu. Však taky zmodráte.</p>

    <p class="MLP-text">„A&nbsp;ví vůbec soudruh ředitel o&nbsp;stavu provozu? Dokážu, že ne!“ střílí Neustupa.</p>

    <p class="MLP-text">„Protokolovat?“ ptá se Broňa.</p>

    <p class="MLP-text">„Ne. Už mě to omrzelo. Napište prostě: Pro nepodložené osobní výpady s. Neustupa vykázán z&nbsp;místnosti. Vzhledem k&nbsp;jeho ne­uspokojivé práci a&nbsp;ztrátě důvěry navrženo okamžité odvolání s.&nbsp;Neustupy z&nbsp;funkce hlavního technologa. Ředitel souhlasí.“</p>

    <p class="MLP-text">Střelec nakonec zvítězí. Do té doby bude ovšem naň stříleno. Nechť je za to vděčen. Jinak by přece byl pouhým členem popravčí čety.</p>

    <p class="MLP-text">Neustupa vstává a&nbsp;zakopává o&nbsp;židli. Budeš mít nyní velké starosti, pusinko. Na rozloučenou ti to polepím od sklepa až na půdu. Komicky se motá ve dveřích a&nbsp;vráží do kořenáče.</p>

    <p class="MLP-text">„Neustupa, doufám, že mi tu palmu nechcete odnést. Ta je má!“ Neustupa zmizel. Už ani neštěkl. Sedíme a&nbsp;smějeme se.</p>

    <p class="MLP-text">„Broni. Zapište to: soudruh Neustupa dal najevo souhlas se svým odvoláním. Vyhotovte třicet kopií. Všichni všechny podepíší! Pokus o&nbsp;krádež palmy protokolovat netřeba.“</p>

    <p class="MLP-text">Sedíme u&nbsp;vládního stolu a&nbsp;vesele se smějeme. Viděl jsem už příliš moří. Jak zlobně se valí vlny ku břehu! A&nbsp;kolik jich, tak hrozivě vzdutých na volném moři, a&nbsp;tak slibně nabíhajících, při úderu o&nbsp;pláž oslabeno protitekoucím pískem a&nbsp;zesměšněno do chabého plácnutí…</p>

    <p class="MLP-text">Leč vln je přemnoho. No nic, odpravil jsem dalšího rebela. Měl úplně pravdu. Je velice schopný. Závod ho bude postrádat. Ironie lidského curricula: napřed zapalovat ohně, pak se u&nbsp;nich hřát, pak opékat buřty a&nbsp;pak hasit…</p>

    <p class="MLP-text">No nic, odpravil jsem z&nbsp;rozmaru jednoho rebela před obědem. Už jsem syt. Už jsem zapomněl, co je to hlad… tím odešly mé síly. Vstoupit znovu mezi hladové… Šlo by to: podílet se na boji proti světovému hladu. Už z&nbsp;kosmetických důvodů: zůstat věčně mlád. To může i&nbsp;naobědvaný prominent oteklý blahobytem, když vládne průmyslu… ba může zřetelně účinněji než vousáč se samopalem v&nbsp;džungli. Leč hlásat to by byl faux pas a&nbsp;konat to pak krajně únavné.</p>

    <p class="MLP-text">Jak vyplnit dobu do oběda? Povolám k&nbsp;sobě svou tělesnou lékařku. „Zavolejte mi doktorku Zíbrtovou… Že má plnou ordinaci? Však ti lidi ještě chvilku počkají!“</p>

    <p class="MLP-text">Dáša Zíbrtová na mne pokojně hledí. Sednout si nechce. Už prý zas odešla od Alexe Serafina. Jak dlouho to bez něho vydrží?</p>

    <p class="MLP-text">„Dášo. Dal jsem se u&nbsp;tebe vyšetřit, a&nbsp;ty mi pořád neříkáš, jak na tom jsem.“</p>

    <p class="MLP-text">„–&nbsp;–&nbsp;–“</p>

    <p class="MLP-text">„Tedy špatně?“</p>

    <p class="MLP-text">„Moc špatně. Chceš-li žít ještě… dvacet let, nech okamžitě Broňu.“</p>

    <p class="MLP-text">„A&nbsp;když nenechám?“</p>

    <p class="MLP-text">„Tak přemýšlej o&nbsp;závěti.“</p>

    <p class="MLP-text">„Už jsem přemýšlel, ale není o&nbsp;ni zájem.“</p>

    <p class="MLP-text">„Přemýšlej tedy o&nbsp;svém náhrobním nápisu.“</p>

    <p class="MLP-text">„Mám jej: Žil jsem, jak se mi líbilo. Proč jsem umřel, nevím.“</p>

    <p class="MLP-text">„Víš proč. A&nbsp;nežils, jak se ti líbilo.“</p>

    <p class="MLP-text">„Právě! Tedy s&nbsp;tím neprodleně začnu&nbsp;–“</p>

    <p class="MLP-text">„Stojí to na tak krátkou dobu za to?“</p>

    <p class="MLP-text">„Nač zemřu?“</p>

    <p class="MLP-text">„Srdeční selhání v&nbsp;důsledku celkového vyčerpání.“</p>

    <p class="MLP-text">„Dík za dobrou zprávu. Mám teď chuť vrátit ti jednu z&nbsp;tvých erotických pětadvacetikorun&nbsp;–“</p>

    <p class="MLP-text">Řekla své a&nbsp;je pryč. Srdeční selhání v&nbsp;důsledku celkového vyčerpání… checheche. Což není lepší zemřít na přílišné milování než na kornatění tepen… nebo na bombu? Checheche. Dva roky lásky za dvacet let neurózy&nbsp;– to je přece kauf! Umírající ožije už jen při vraždění sebe sama. Je to tedy relativně vlastně zlepšení… Umilovat se, nebo se ubodat… Což se rozkoš a&nbsp;bolest nevyjadřují stejně. Zito, má lásko! A&nbsp;láska stejně jako smrt? Což není obé pohromadě tisíckrát lepší než vlažná absence obého? Zemřu rád… dokonce se o&nbsp;to <span>přičiním.</span> Sarkasmus lidského curricula: napřed zapalovat ohně, pak se u&nbsp;nich hřát, pak je hasit&nbsp;– a&nbsp;přitom v&nbsp;nich shořet.</p>

    <p class="MLP-text">Král odkládá brnění a&nbsp;s&nbsp;růží v&nbsp;ruce odchází parkem Sanssouci do China Tea Housu nad jezírkem na dostaveníčko s&nbsp;mladou šlechtičnou před velkým soiree v&nbsp;Zrcadlovém sále a&nbsp;intimním souper v&nbsp;Růžovém budoáru&nbsp;–</p>

    <p class="MLP-text">„Borku! Co děláš, ty můj kluku šedivej!“</p>

    <p class="MLP-text">Broňa mi sem vpadá jak děvečka nedočkavá čeledína. „Nech mě teď… Nech mě ještě chvilku. Prosím tě… Už jen chvilku.“</p>

    <p class="MLP-text">Bolí mě srdce. A&nbsp;břicho. Konec mé story náhle studí. S&nbsp;vlastní sekretářkou… můj osud měl chudou fabulaci. Takže teď aspoň ještě s&nbsp;mladou krásnou dívkou POJDEŠ JAK PES.</p>

    <p class="MLP-text">No co, užil jsem si své. Projel jsem Evropu. Miloval jsem tři ženy. Zplodil jsem krásnou dceru. Stal jsem se šéfem. Umění odejít včas je projevem sebeúcty a&nbsp;vkusu a&nbsp;taktu NEBO STRACHU A&nbsp;KRACHU? CHECHECHE!</p>

    <p class="MLP-text">Prostě se mi zachtělo odpočinku, květin, vína, lásky a&nbsp;hudby… Zemřu ve vlažné lázni vykrvácením s&nbsp;mladou dívkou vybraně jako Petronius NEBO POTKAN SKŘÍPNUTÝ KANÁLOVOU MŘÍŽÍ? CHECHECHE!</p>

    <p class="MLP-text--0-12">Well, well, well. Dokonale se zničit… nebude to aspoň zábavné? ASI JAK KDYŽ POJDE VYKOPNUTÝ PES.</p>

    <p class="MLP-dopis-bez1radku-ii">NA ZASEDÁNÍ britské společnosti pro bezpečný provoz na silnicích stojí před řečnickou tribunou světelný semafor. Řečník začne mluvit, jakmile se objeví zelené světlo. Žluté světlo mu připomene, že by už měl svou řeč ukončit. Červené mu ohlašuje, že čas vymezený pro jeho řeč uplynul.</p>

    <p class="MLP-dopis-bez1radku-ii">HŘBITOVNÍ KLUB existuje ve Vídni. Jeho členové mají právo na velkém území Ústředního vídeňského hřbitova, kde <span>odpočívají</span> Beethoven, Brahms, Schubert a&nbsp;otec a&nbsp;syn Straussovi, lovit koroptve a&nbsp;bažanty.</p>

    <p class="MLP-dopis-bez1radku">HOTEL HOŘEL JEDNÍM PLAMENEM a&nbsp;jeho hosté stáli shromážděni před ním. „Jen se nikdy ničím nerozčilovat,“ povídá jeden host, „Já jsem se v&nbsp;klidu oblékl, zapálil jsem si cigaretu, pak se mi ještě nelíbil uzel na kravatě, proto jsem si ji uvázal ještě jednou. Tak jsem chladnokrevný.“</p>

    <p class="MLP-dopis">„Skutečně?“ poznamenal jeden divák, „ale proč jste si neoblékl kalhoty?“</p>

    <p class="MLP-dopis-bez1radku"></p>

    <p class="MLP-dopis-bez1radku-ii">KILOGRAM ŽELEZA, proměněný v&nbsp;rez, váží tři kilogramy.</p>

    <p class="MLP-dopis-bez1radku-ii">HLOUBKOVÉ VRTY LEDOVÉ POKRÝVKY skončila nedávno americká vědecká expozice v&nbsp;Antarktidě. Jak se ukázalo, led má sílu 2,5 km. První výzkumy skal pod ledovou pokrývkou ukázaly, že v&nbsp;Antarktidě byly kdysi sopky.</p>

    <p class="MLP-dopis-bez1radku">ITALSKÁ VOJENSKÁ SPRÁVA oznámila Xaveriovi Strusimu, italskému vojákovi z&nbsp;první světové války bydlícímu v&nbsp;městečku Massfrabei, že mu nebude vyplácen jeho důchod ve výši našich asi 150 korun do té doby, dokud nenahradí vojenský kabát, který ztratil v&nbsp;první světové válce.</p>

    <p class="MLP-uroven3-nadpis" id="toc_marker-5-2-2"><a id="x.12570"></a>Kdo je kdo<br/>
    Borek Trojan (45)</p>

    <p class="MLP-text-bez1radku--I">Sotva si chlapeček stačil vměstnat do svého dětského rozoumku, že žijeme ve svobodné republice a&nbsp;máme tatíčka prezidenta Beneše, již to neplatilo, neboť byl vyhlášen Protektorát Čechy a&nbsp;Morava a&nbsp;do rodného Brna vtáhly motorizované jednotky okupační německé armády. Otec, bývalý legionář, švec a&nbsp;zapálený vlastenec, vštěpoval pětiletému dítěti nenávist k&nbsp;okupantům, k&nbsp;jejímuž živení stačilo chlapci vídat brněnské Němkyně se síťovkami italských pomerančů, jež byly pouze pro německé děti. Když pak osmiletý hoch ve své nelásce ochabl, zaplanuv obdivem pro skvělou německou tryskovou stíhačku Focke-Wulf 190, do níž mu laskavý nadporučík luftwaffe na výstavišti dovolil vstoupit, byla mu povinná nenávist připomenuta popravou jeho otce.</p>

    <p class="MLP-text--I">„Ale to se přece nesmí, krást...,“ plísnila Borka matka, když synek při obsazování Brna Rudou armádou vnikl do kanceláří firmy W.&nbsp;Paw­litschek (instalatérský velkozávod), odkudž přinesl domů nůžky a&nbsp;stolní kolébku s&nbsp;pijavým papírem. Chlapec musel svou skrovnou kořist zanést zpět. Setkal se tam přitom s&nbsp;panem V. Petříčkem (instalatérská dílna), jenž se svou manželkou právě odtud odnášel v&nbsp;neckách čtyři psací a&nbsp;jeden elektrický kalkulační stroj. Když pak poctivý hoch viděl v&nbsp;přelakované mercedesce Dipl. Ing. Wenzela Pawlitscheka (zabitého rozhořčenými vlastenci, vesměs příslušníky početné Petříčkovic rodiny) jezdit příslušníky početné Petříčkovic rodiny, zatrpkl a&nbsp;umiňoval si, že příští převrat už takhle hloupě nepropase.</p>

    <p class="MLP-text--I">Ježatého, strupatého a&nbsp;podvyživeného primána Borka přesvědčovala matka i&nbsp;většina pánů profesorů o&nbsp;demokratických ideálech humanitních, kterážto důstojná abstrakta věru nevynikají přílišnou zábavností, takže hřmotný strýc Péťa poměrně snadno získal věčně hladového a&nbsp;chudě oděného sekundána pro třídní boj názornými slogany: „Vidíš tu svini advokátskou Vaňka, jak si veze prdel v&nbsp;bouráku? Máš ty bourák? No tak vidíš, tady začíná třídní boj.“</p>

    <p class="MLP-text--I">Borek živil svůj nesmiřitelný třídní antagonismus od rána ve škole, kde o&nbsp;přestávce svačil chléb s&nbsp;řepnou marmeládou, kdežto synáčkové ředitelů, stavitelů a&nbsp;chirurgů si cpali nácky i&nbsp;během vyučování pod lavicí houskami se škvarkovým sádlem z&nbsp;černého trhu nebo importovanou pomazánkou z&nbsp;burských oříšků z&nbsp;akce UNRRA (kteroužto pomazánku původně snad chtěla vláda USA věnovat hladovějícím či jak to tenkrát vlastně bylo), až do večera, kdy postával před neony pověstného brněnského baru Bolero a&nbsp;dychtivě prohlížeje fotografie polooblečených tanečnic za sklem, prodával vycházejícím hostům americké cigarety s&nbsp;přirážkou stoupající se stupněm jejich opilosti, od padesáti procent až po konfiskaci celé náprsní tašky vrávorajícímu zhýralci&nbsp;– ale což je spravedlivé, aby si jeden hýřil v&nbsp;baru, zatímco my s&nbsp;invalidní maminkou máme sotva tak na zaplacení holého potravinového přídělu na lístky?!</p>

    <p class="MLP-text--I">Zakrátko zvítězil třídní boj v&nbsp;celé zemi, leč tercián Borek se neradoval dlouho, neboť jeho matka z&nbsp;jakéhosi třídně administrativního nedopatření zmizela na rok ve vyšetřovací vazbě, po svém návratu pak při své groteskně malé penzi zanedlouho zemřela. Čtrnáctiletý chlapec přísahal pomstu celému světu, a&nbsp;ježto nesmiřitelnost při tomto středoevropském osudu se mu stala již vlastní, upřesnil svůj antagonismus na nesmiřitelný boj dvou tříd: vykořisťovaní (já) versus vykořisťovatelé (všichni ostatní). Je až s&nbsp;podivem, s&nbsp;jak mnoha souvěrci se setkával na své životní dráze…</p>

    <p class="MLP-text--I">V&nbsp;dalších letech vysoko vyzdvižen Josef Stalin a&nbsp;později zase zavržen, leč tyto ideologické finesy už jen okrajově zajímaly chlapce, který se prakticky sám vydržoval na studiích rozličnými, vždy však pokořujícími výdělky během školního roku, o&nbsp;prázdninách pak čestně téměř bezplatnými povinnými brigádami v&nbsp;cihelně, slévárně, plynárně a&nbsp;při odvozu fekálií. Zatímco šťastnější (protože podle papírů proletářštější, přitom však kupodivu nesrovnatelně bohatší) spolužáci pohodlně studovali na vysokých školách a&nbsp;miliskovali se ve svých buržoazně velikých a&nbsp;ústředně vytápěných bytech při ilegálním džezu z&nbsp;imperialistických rozhlasových stanic, bydlel buržoazní (syn soukromého obuvníka) sirotek v&nbsp;ledovém sklepním podnájmu s&nbsp;krysami, pracoval jako laborant za žalostnou mzdu a&nbsp;po večerech vystudoval dálkovou techniku, což vcelku mu zabralo šest let života beze zbytku.</p>

    <p class="MLP-text--I">Na svém novém působišti v&nbsp;Ústí nad Labem upadl do skandálního, naštěstí jen krátkého poměru s&nbsp;chotí podnikového ředitele Zitou <span>Gráfovou,</span> neurotickou matkou psychopatického vraha, která dobrovolně odešla, a&nbsp;šťastné manželství mladého inženýra s&nbsp;laborantkou Janou Rybářovou bylo zakrátko obdařeno dcerou Yvetou.</p>

    <p class="MLP-text--I">Inženýr B.&nbsp;Trojan věnoval své nejlepší síly národnímu podniku Kotex, jenž za jeho vedení vysoce překračoval plánované úkoly a&nbsp;byl čtyřikrát odměněn Rudým praporem ministerstva a&nbsp;odborového svazu, jakož i&nbsp;vyznamenán Řádem práce. Zásluhou soudruha ředitele inž. Trojana byla mj. např. vybudována nová chlorační hala a&nbsp;zřízeno výpočetní středisko osazené středním elektronkovým počítačem, sloužícím postupně řadě dalších podniků a&nbsp;institucí v&nbsp;kraji.</p>

    <p class="MLP-text--I">Vynikající organizátor s. řed. inž. Trojan i&nbsp;při své odpovědné funkci nalezl čas na vlastní vědeckou práci a&nbsp;spolupracoval na řadě čs. patentů, z&nbsp;nichž mj. např. metanolická izolace cholesterolu z&nbsp;lanolinu (čili z&nbsp;vlního tuku, pozn. red.) je pýchou čs. steroidní chemie. Její průmyslová aplikace přinesla n. p. Kotex mnohamilionové úspory a&nbsp;při prodeji licence do zahraničí značný valutový přínos našemu hospodářství. Nacházeje vřelý poměr ke spolupracovníkům věnoval s.&nbsp;podnikový ředitel neúmornou péči i&nbsp;sociálním zařízením podniku, mj. např. adaptací a&nbsp;modernizací závodních ubytoven poskytl mladým zaměstnancům kulturu bydlení, jakou jim lze právem závidět.</p>

    <p class="MLP-text--I">Nelze zde opomenout ani iniciativní činnosti ředitelovy choti soudružky J. Trojanové, jejíž zásluhou byl zřízen závodní ženský koutek, a&nbsp;její obětavé práce v&nbsp;krajském výboru čs.-sovětského přátelství, jakož i&nbsp;v&nbsp;krajské informační kanceláři GŘ. Příkladný život manželů nachází přirozené vyústění v&nbsp;uvědomělosti jejich dcery s. Y. Trojanové, která se aktivní účastí na kulturně politických akcích n. p., mj. např. májovou výzdobou závodní jídelny, přihlašuje k&nbsp;dílu svého otce a&nbsp;po skončení svých studií nepochybně stane v&nbsp;předních řadách naší nové socialistické inteligence.</p>

    <p class="MLP-text--I">Ve snaze pomoci svými nepřebernými zkušenostmi při aplikacích výsledků vědeckotechnické revoluce v&nbsp;nových podmínkách přešel <span>soudruh</span> inženýr Trojan na pražské generální ředitelství, kde se <span>významně</span> podílel na rozpracovávání principů nového modelu správního řízení.</p>

    <p class="MLP-text--I">Jeho neúnavná činnost, při níž nikdy nešetřil sám sebe a&nbsp;které obětoval posléze i&nbsp;svůj rodinný život, pokračovala na novém exponovaném pracovišti s&nbsp;novou silou, bohužel však už jen krátce, a&nbsp;byla bolestně přervána předčasnou smrtí, srdečním selháním v&nbsp;důsledku celkového vyčerpání.</p>

    <p class="MLP-text--I">Padl bojovník, jenž položil svůj život za lepší příští nás všech.</p>

    <p class="MLP-text-bez1radku--12-12">(Slečna Broňa Berková se pohřbu nezúčastnila, ježto téhož dne odlétala z&nbsp;ruzyňského letiště se svým snoubencem Ronaldem F.&nbsp;Symingtonem představit se jeho otci a&nbsp;matce, Symington Industries a&nbsp;Symco Enterprises, do Oceanside, Cf., U.&nbsp;S.&nbsp;A.)</p>

    <p class="MLP-dopis-bez1radku">ROZVEDENÍ MUŽI UMÍRAJÍ častěji než ženatí. Vyplývá to ze statistiky, kterou pořídili pracovníci univerzity v&nbsp;San Francisku. Podle jejich průzkumu se úmrtnost rozvedených pohybuje kolem 26,8 na 100 mužů, zatímco u&nbsp;ženatých je poloviční (12,4). U&nbsp;rozvedených přesahuje normál i&nbsp;počet alkoholiků. Zajímavé je, že všechny nepříznivé ukazatele platí jen u&nbsp;rozvedených mužů. U&nbsp;žen není v&nbsp;tomto směru rozdíl.</p>

    <p class="MLP-text-bez1radku--12-0">„Žena jako vy by byla pro mladého Balzaka ještě příliš mladá…,“ říká tiše hrabě.</p>

    <p class="MLP-text">Jana Trojanová pohlédla s&nbsp;úsměvem na bílý a&nbsp;zlatý kotouč hodin za jeho hlavou. Čtvrt na dvanáct. Až teď se z&nbsp;toho trochu dostávám. Náš poslední rodinný víkend… moc takových bych už asi nepřežila.</p>

    <p class="MLP-text">Byli jsme v&nbsp;našem domě u&nbsp;řeky. Yveta přeplavala na vzduchové matraci studenou vodou na protější břeh a&nbsp;okázale se tam nudila. Borek polehával v&nbsp;lehátku ve svém přístavu. Už jak mrtvola. Seděla jsem v&nbsp;křesle v&nbsp;pokoji s&nbsp;velkým oknem a&nbsp;snažila se nic nevnímat. Viděla jsem však, jak přišla ta bestie k&nbsp;našemu domu. Ta hladová a&nbsp;zdivočelá kočka s&nbsp;rudými drápy. Slečna Broňa Berková, sekretářka mého manžela. Jak ve špatné komedii… ale vypadalo to spíš jak americký krvák z&nbsp;džungle, kde Tarzana hraje ona.</p>

    <p class="MLP-text">Prodrala se křovím a&nbsp;prolezla dírou v&nbsp;plotě. Připlížila se k&nbsp;Borkovi odzadu, za stromem se vymrštila a&nbsp;schvátila Borka svými pažemi a&nbsp;nohama a&nbsp;celým tělem… Povalila ho na trávu deset metrů před naším oknem. Přihlížela jsem bez jediného hnutí… spíš malátně než s&nbsp;rozhořčením. Pak naskočili do plachetnice a&nbsp;bestie si ho&nbsp;– mi ho&nbsp;– nám ho odvezla. Borkova plachetnice… jeho chlapecký sen. Stála víc než auto. Pořídil si ji na svůj vlastní únos? Je mi to všecko už velice jedno. Bolelo mě z&nbsp;toho spíš břicho než srdce. A&nbsp;hlava ještě v&nbsp;pondělí ráno. Teď je už úterý, čtvrt na dvanáct. Venku je krásný říjnový den, piji prastarý courvoisier a&nbsp;hrabě se mi dvoří.</p>

    <p class="MLP-text">„Ve vás se snoubí rysy všech evropských ras,“ říká hrabě Guy de Roitelet, generální reprezentant britsko-švýcarsko-francouzského koncernu I&nbsp;F I&nbsp;pro střední Evropu (spadá mu do ní ještě Tirana a&nbsp;Bukurešť), který si sem udělal výlet před podpisem smlouvy v&nbsp;Praze. Včera jsme byli spolu na střekovském hradě. Až do noci. Sblížili jsme se. Bylo to hezké. Za chvilku Guy odjíždí a&nbsp;ještě v&nbsp;noci přiletí do Paříže.</p>

    <p class="MLP-text">„Mám chuť jet s&nbsp;vámi…“</p>

    <p class="MLP-text">Guy činí krásné gesto, jako že nechť tedy jedu. Samozřejmě to není možné. Proč vlastně? Vízum mi platí až do jara… a&nbsp;odposledně zbylo franků ještě dost. Nashromáždila jsem si taky hromádku marek a&nbsp;dolarů. Taky lze koupit načerno za koruny&nbsp;– a&nbsp;korun mám víc, než je slušné. Takže je docela už jen maličkost&nbsp;– ne. Počkám ještě těch pár dní, až se to u&nbsp;nás definitivně vyřídí. Pak si vezmu dlouhou dovolenou. Pak začnu trochu žít.</p>

    <p class="MLP-text">„Přijedu docela určitě. Asi za týden.“</p>

    <p class="MLP-text">Guy mě líbá na tvář, loučíme se, odchází. Vyprovázím ho až na náměstí k&nbsp;jeho vozu a&nbsp;vracím se už jen zamknout svou kancelář v&nbsp;prvním patře. Dnes už nikdo nepřijde a&nbsp;zítra taky ne. Ať žije má informační kancelář! Střídám zde odpočinek s&nbsp;pokojnou nudou a&nbsp;zábavou. Obávám se, že drtivá většina pracujících žen je na tom znatelně hůř. Sednu si ještě na chvilku do křesla. Mám spoustu času. Pouštím si hudbu, nalévám si ještě na dva prsty koňaku. A&nbsp;cigaretu Aramis. Mhouřím oči před modrým kouřem… náhle spatřuji mouchu na lustru. S&nbsp;novinami v&nbsp;ruce vyskakuji ke stropu a&nbsp;honím ji po kanceláři. Ulétla otevřeným oknem. Rozproudila se mi krev, vyskakuji ještě chvilku, až se dotýkám prsty stropu. Jen tak, ze sportu. Jsem v&nbsp;báječné kondici. Zaplavuje mě primitivně sladká chuť žít&nbsp;– až mi vhání slzy do očí.</p>

    <p class="MLP-text">Je teprve půl dvanácté. Zamykám kancelář a&nbsp;jdu do parku před nemocnicí. Krásný podzimní den v&nbsp;polovině října… Miluji stromy. Barevný souzvuk listí vrcholí v&nbsp;těchto několika vzácných dnech. Pak listí rychle opadá. Sedím na lavičce a&nbsp;ryji špičkou boty rýhu v&nbsp;písku. U&nbsp;kiosku se domlouvá vojáček s&nbsp;mladinkou ošetřovatelkou v&nbsp;bíle překřížené modré blůzce a&nbsp;s&nbsp;bílým čepcem na hlavě. Odběhla si zřejmě přímo ze špitálu. Její pacienti&nbsp;– však oni počkají. Náhle je mi volně… je mi dobře. Cítím klid. A&nbsp;tedy snad i&nbsp;štěstí…</p>

    <p class="MLP-text">Hrnu si rýhu v&nbsp;písku a&nbsp;ruším ji. Zlatý javor tone patou v&nbsp;jemném oparu. Myslím na stromy. A&nbsp;ovšem na Paříž. Mám ráda to město. Dnes je úterý. Do neděle se tady všecko vyřídí. Mezitím si už vyjednám dovolenou a&nbsp;zamluvím si letenku. Tak na středu? Mohla bych klidně už v&nbsp;úterý. Uklidňujícím způsobem je mi to úplně jedno. Anebo to nechat? Paříž mi neuteče. Ale tyto vzácné dny vrcholícího října… je to knížecí měsíc. Vyjet hned zrána nahoru na hřebeny…</p>

    <p class="MLP-text">Ještě za mlhy. Z&nbsp;mlhy vyplouvají větve jako šedá křídla obrovských ptáků. Tóny ztlumeny do pastelové něžnosti. A&nbsp;pak slunce prostupuje mlhami a&nbsp;paprsky teple utkvívají na drsné kůře. Chvějivé světelné skvrny vyhmatávají koruny. Položím se na náhorní louce nad Nakléřovským průsmykem. Pod nímž byl bit Napoleon, jenž pil stejnou značku koňaku jako já. Směju se sama pro sebe. Stará lady v&nbsp;parku se těší na výlet. Proč ne? Proč ne? Staré ladies žijí v&nbsp;klidu a&nbsp;míru. A&nbsp;do Paříže pojedeme, až začne plná sezóna. Směju se už asi nahlas. Je mi dobře. Dnes budu výtečně spát. A&nbsp;spánek já miluju. A&nbsp;moc potřebuju.</p>

    <p class="MLP-text">Vojáček se s&nbsp;ošetřovatelkou domluvili a&nbsp;každý pádí na jinou stranu. On se musí učit zabíjet a&nbsp;ona zas léčit. Přitom se sejdou a&nbsp;udělají nového člověka. Pořád bude koho zabíjet a&nbsp;léčit. Zvedám se. Je už za pět minut dvanáct.</p>

    <p class="MLP-text">„Došel ti nějakej balík,“ říká mi doma Yveta. Bosá, rozcuchaná, nemytá&nbsp;– ale já se už nehodlám rozčilovat. Už jsi zletilá, slečinko. Dělej, co umíš.</p>

    <p class="MLP-text">„Něco v&nbsp;něm ale jako štěrchá, nebo co to je…,“ dodává slečinka pitomě.</p>

    <p class="MLP-text">Přestřihuji provaz, trhám papírový obal, uvnitř je krabice od bot, co to&nbsp;–. Jakmile jsem odklopila víko, vyrazili v&nbsp;černém oblaku zevnitř ptáci a&nbsp;divoce tlukouce křídly rozlétli se po pokoji, v&nbsp;šíleném reji vrážejí do lustru, narážejí do okenních skel, dopadají na zem a&nbsp;zběsile znovu vzlétají, srážejí se se zdmi znamenajíce je černými šmouhami a&nbsp;neustále z&nbsp;nich padá černý prach… za minutu nadělali v&nbsp;pokoji spoušť a&nbsp;se zoufalým křikem létají dál, dokud je&nbsp;– trnouce hrůzou a&nbsp;ošklivostí&nbsp;– nepochytáme do rukou a&nbsp;nevyhážeme z&nbsp;okna.</p>

    <p class="MLP-text">Vrabci namočení do sazí. Někdo si primitivně zavtipkoval. Kdo to mohl být? Ach… prakticky všichni lidé v&nbsp;tomto domě, závodě a&nbsp;městě&nbsp;–</p>

    <p class="MLP-text">„Mamko, neplač…,“ kňourá Yveta.</p>

    <p class="MLP-text">Pláču stále víc. Takhle jsem snad ještě nebrečela. Zdvihá se ve mně těžká deska hořkosti&nbsp;– a&nbsp;zas padá zpět. Slzy mi kapou na ruce a&nbsp;dcera mi utírá tu svraštělou kůži. „Mamko, prosím tě, neplač už…“ Sama začíná natahovat moldánky.</p>

    <p class="MLP-text">„Co to tady vyvádíte?“ Borek se ve dveřích zděsil a&nbsp;hned pak rozhořčil. „Kdo nám tohle mohl udělat?!&nbsp;–“</p>

    <p class="MLP-text">„Však víš.“</p>

    <p class="MLP-text">„Kdo? Řekni a&nbsp;já se účinně postarám&nbsp;–“</p>

    <p class="MLP-text">„Prakticky všichni v&nbsp;tomto domě, závodě a&nbsp;v&nbsp;městě. Víš to stejně dobře jako já. Borku… já se bojím. Až budu sama… Mám z&nbsp;toho hrůzu. I&nbsp;tebe to čeká.“</p>

    <p class="MLP-text">„Já vím…,“ slyším Borkův zoufalý hlas. „Já vím&nbsp;–“ Brečíme ve třech. Celá rodina. Jsme vůbec ještě rodina? Ale ta se snad přece nedá zrušit nikdy…</p>

    <p class="MLP-text">„Borku. Neodcházej… Co bylo, bylo. Oba jsme unaveni. Odpočívejme tedy spolu. Vždyť můžem spolu ještě prožít klidných dvacet let… Ještě je čas&nbsp;–“</p>

    <p class="MLP-text">„Ano… Mohli bychom…,“ polyká slzy můj manžel. Můj bůh a&nbsp;mé domácí zvíře…</p>

    <p class="MLP-text">„Borku, zbavme se toho domu u&nbsp;řeky. Nic dobrého nám nepřinesl. Dal ti někdy štěstí?…“</p>

    <p class="MLP-text"><span>„…&nbsp;Ne. Ne! Ani trochu. Napřed snad… ne. Naopak. Všecko možné&nbsp;– kromě štěstí.“</span></p>

    <p class="MLP-text">„Slib mi, že tam už nikdy nepůjdeš…“</p>

    <p class="MLP-text">„Já tam taky nechci. Mám z&nbsp;toho hrůzu&nbsp;–“</p>

    <p class="MLP-text">„Doma jsi tady. A&nbsp;když budeme spolu&nbsp;–“</p>

    <p class="MLP-text--0-12">Můj muž horlivě přitakává, líbá mi ruce a&nbsp;já mu vjíždím prsty do jeho vlasů. Jsou už prokvetlé, ale teplé a&nbsp;husté jako tenkrát… I&nbsp;tak krátké, jako uťaté.</p>

    <p class="MLP-dopis-bez1radku-ii">Z&nbsp;KOPULE CIRKUSU SE ZŘÍTILA v&nbsp;březnu letošního roku artistka Marie Sonntagová. Duchapřítomně provedla při pádu ještě salto, které zmírnilo náraz. Tři měsíce ležela nehybně s&nbsp;několika zlomeninami nohou a&nbsp;poraněním páteře a&nbsp;pak začala znovu usilovně trénovat. 15.&nbsp;července vystoupila poprvé v&nbsp;programu. Chodí o&nbsp;berlích, při vystoupení má v&nbsp;očích slzy bolesti, leč obecenstvo nic z&nbsp;toho nepozoruje&nbsp;– své číslo předvádí bez chyby.</p>

    <p class="MLP-dopis-bez1radku">NA BLEŠÍM TRHU v&nbsp;roce 1933 koupil Angličan Robert Savage, obchodník s&nbsp;rámy, v&nbsp;Northamptonu za necelou libru šterlinků hezký rám s&nbsp;obrazem. Rám vyleštil, prodal se značným ziskem a&nbsp;obraz uložil do kouta. Po 33 letech se zjistilo, že je to Rubensovo arcidílo Paridův soud, které se až dosud považovalo za ztracené. Znalci tvrdí, že bude vydražen v&nbsp;Londýně nejméně za 250&nbsp;000 dolarů. Dvaaosmdesátiletá vdova po Robertu Savageovi (nynější majitelka obrazu) sdělila, že její muž Robert vždycky říkal, že je to docela dobrý obraz.<a id="x.12573"></a></p>

    <p class="MLP-uroven1-PARAL" id="toc_marker-6">KRISTUS V&nbsp;DOMĚ ČP.&nbsp;2000</p>

    <p class="MLP-citat">A&nbsp;slovo tělem učiněno jest<br/>
    a&nbsp;přebývalo mezi námi</p>

    <p class="MLP-citat-autor">— <span class="MLP-znak-kurziva-11b char-style-override-8">Ev.&nbsp;Sv.&nbsp;Jana</span>&nbsp;1,&nbsp;14</p>

    <p class="MLP-text-bez1radku--I---12-0">Dům čp.&nbsp;2000 si časem zvykl na pomyšlení, že Iša, Teův syn, by konečně případně mohl být i&nbsp;bůh, ačkoliv to přece nejde&nbsp;– v&nbsp;každém případě však šířící se pověst o&nbsp;jeho podivných činech, z&nbsp;nichž některé by bylo lze s&nbsp;maximem dobré vůle nazvat zázraky, budila touhu využít prakticky nového nájemníka z&nbsp;přízemí.</p>

    <p class="MLP-text"><span>Jedna z&nbsp;prvních seancí se konala v&nbsp;dívčí svobodárně ve druhém patře. PhMr.&nbsp;Břeťa Trakl zapadl do jednoho, jeho choť Jitka do druhého červeného křesla u&nbsp;stolku se skleněnou deskou, na červené válendě naslouchala Broňa pod Renoirovými Milenci v&nbsp;trávě. Jako k&nbsp;televizoru, nejsme-li si jisti poutavostí programu&nbsp;– a&nbsp;kdopak má dnes nazbyt času na pouhé povídání?&nbsp;– rozložil si Břeťa na kolenou svou nerozlučnou</span> <span class="MLP-znak-kurziva-11b">Naši domácnost</span> <span>a&nbsp;„Deník výdajů“ vedený Jitkou, ustaraně zjišťoval, že na levé stránce „Předpoklad“ v&nbsp;kolonce „Mléko, máslo, sýr“ povolená částka Kčs 63,10 je již překročena o&nbsp;Kčs 8,15 v&nbsp;odpovídající kolonce pravé stránky „Skutečnost“, a&nbsp;s&nbsp;těžkým srdcem vpisoval toto manko varovně červeně. Jitka zašívala otřepený lem Břeťových černých trenek uvažujíc, jak uzurpovat koupelnu pro dnešní praní, a&nbsp;přitom neustále myslela na dítě pod svým srdcem trnouc hrůzou, že to budou dvojčata, a&nbsp;Broňa, pilujíc si nehet malíčku, chystala se ihned po seanci narvat se do koupelny před Jitkou, protože ji čekalo důležité rande s&nbsp;Borkem Trojanem v&nbsp;domě u&nbsp;řeky&nbsp;–</span></p>

    <p class="MLP-text"><span class="MLP-znak-kurziva-11b">„Pojďte za mnou,“</span> řekl Iša.</p>

    <p class="MLP-text">Strnuli jsme. Ale to přece nejde&nbsp;–</p>

    <p class="MLP-text">„Jsme všichni zaměstaní,“ vysvětloval Břeťa, když první ohromení minulo, „a musíme chodit do práce, protože potřebujeme peníze…“</p>

    <p class="MLP-text"><span class="MLP-znak-kurziva-11b">„Nemůžete sloužit Bohu i&nbsp;mamonu,“</span> řekl Iša.</p>

    <p class="MLP-text">„Ale tady se nejedná o&nbsp;mamon,“ odpověděla Jitka nervózně, „ale abysme prostě měli na jídlo…“</p>

    <p class="MLP-text"><span class="MLP-znak-kurziva-11b">„Copak není život více nežli pokrm?“</span> řekl Iša.</p>

    <p class="MLP-text">„…&nbsp;a&nbsp;na oblíkání…,“ doplnila Jitku Broňa.</p>

    <p class="MLP-text"><span class="MLP-znak-kurziva-11b">„A&nbsp;tělo nežli oděv?“</span> řekl Iša. <span class="MLP-znak-kurziva-11b">„Pohleďte na ptactvo nebeské</span>… <span class="MLP-znak-kurziva-11b">Otec váš nebeský je živí. A&nbsp;což vy je mnohem nepřevyšujete?“</span></p>

    <p class="MLP-text">Žasli jsme. Iša <span class="MLP-znak-kurziva-11b">nemluvil jako pouhý kazatel, ale jako by měl moc…</span> JAKO BY TO SKUTEČNĚ ŠLO&nbsp;–</p>

    <p class="MLP-text">Broňa otáčela v&nbsp;rukou svůj pilník na nehty, jako by jej viděla poprvé v&nbsp;životě. Abych se Borkovi líbila… tomu starému nemocnému chlapovi, který na mně za pár měsíců s&nbsp;heknutím špinavě umře… Ovšem, najdu si dalšího. <span class="MLP-znak-kurziva-11b">Budu mít sto mužů</span> Co po nich ze mne zbude? <span class="MLP-znak-kurziva-11b">Posledního svého Erika</span> To už budu stará otahaná bréca, už jen matrace a&nbsp;bude mi všecko fuk. <span class="MLP-znak-kurziva-11b">Jeho bílé jemné ruce kněze Ruce Išovy</span></p>

    <p class="MLP-text"><span class="MLP-znak-kurziva-11b">Za ním do stříbrné země Za láskou, která nikdy nepřestává</span></p>

    <p class="MLP-text">PhMr.&nbsp;Břeťa Trakl zíral do předtištěného systému řádků a&nbsp;vertikál na stránkách „Předpoklad“ a&nbsp;„Skutečnost“ <span class="MLP-znak-kurziva-11b">Naší domácnosti</span> v&nbsp;hrůzném pocitu sesouvání se a&nbsp;řícení téhle budovy, jejíž stavba vyžaduje všecky mé nejlepší síly, manko Kčs 8,15 mi dělá starost, není to mnoho peněz, ale bourá celý systém, co však zbude ze systému, když zas stoupnou ceny a&nbsp;klesne kupní síla koruny, a&nbsp;co když nedostanu prémie, na něž prakticky nemám vliv, a&nbsp;když onemocníme nebo se nám narodí dvojčata&nbsp;– Jak to řekl Iša?… <span class="MLP-znak-kurziva-11b">připodobněn bude bláznu, který si vystavěl dům na písku.</span> A&nbsp;není dost děsné například si udělat děcko kvůli kvartýru, a&nbsp;přitom trnout hrůzou, že přijdou neúměrně nákladná dvojčata?</p>

    <p class="MLP-text">A&nbsp;Jitce klesly ruce s&nbsp;rozedranými a&nbsp;ofrněnými trenkami, když uzřela v&nbsp;očích svého muže zrcadlení svého satori, či spíše antisatori, protože ledového a&nbsp;zlého… Bože, jak to žijeme&nbsp;–</p>

    <p class="MLP-text">A&nbsp;znáte pak jistě ten deprimující pocit, když se před vámi užuž začínají zavírat pneumatické dveře vyjíždějícího osvětleného autobusu, který by vás odvezl k&nbsp;štěstí&nbsp;– vy však nicméně jak ochrnuti zůstáváte stát.</p>

    <p class="MLP-text">„No tak jestli ty seš vopravdickej Kristuspán,“ zachrčel Valtr rozvalen na svém červeném kavalci, „tak se nám předveď nějakým tímdlectím zázrakem.“</p>

    <p class="MLP-text"><span class="MLP-znak-kurziva-11b">„Kdo má uši k&nbsp;slyšení, slyš,“</span> řekl Iša.</p>

    <p class="MLP-text">„Nejsou potřeba vůbec žádný zázraky,“ utrhl se vztekle Stěpa stojící u&nbsp;okna zády do montércimry, „ale docela jen vobyčejnská spravedlnost. A&nbsp;co je zatím? Akorát dřina a&nbsp;špína&nbsp;– pro někoho. Pro někoho je zas to všecko vostatní. Uvláčejí nás…“</p>

    <p class="MLP-text">„Nesmíš se dát uvláčet,“ namítl Dominik.</p>

    <p class="MLP-text">„Tobě se to kecá, ty máš školy a&nbsp;seš pán,“ zasupěl Valtr. „Ale my? Vláčíme se od města k&nbsp;městu jak hadrníci…“</p>

    <p class="MLP-text">„Já nejsem jak hadrník,“ protestoval Limon (v apartním svetru z&nbsp;jemné australské vlny a&nbsp;v&nbsp;prvotřídně ušitých bederních kalhotách), „a vy byste taky nemusel bejt, pane Valtr. Dyť vy přece, pane Valtr, jste už dávno v&nbsp;důchodu, a&nbsp;vláčíte se s&nbsp;námi už jen z&nbsp;nenažranosti kvůli korunkám, tak je to.“</p>

    <p class="MLP-text">„Co bys dělal ty, kdybys dostal zejtra důchod?“ smála se Yveta, Limonova holka.</p>

    <p class="MLP-text">„Já? Já bych… Páni! Já bych si hnedky ráno lehl na záda někam na louku a… A&nbsp;třeba hrál na harmošku.“</p>

    <p class="MLP-text">„Tak bude ten zázrak nebo ne?“ vrčel vztekle Valtr. „Já že bych si zatím skákl na pivčo.“</p>

    <p class="MLP-text">„Já se teda důchodu děsím už teď,“ řekl Dominik. „Musí to být strašný… být odepsán. Doufám, že se do té doby vyvine preparát, který prodlouží výkonnost libovolně dlouho…“</p>

    <p class="MLP-text">„Nač bys chtěl bejt tak dlouho výkonnej?“ šklebil se Limon.</p>

    <p class="MLP-text">„Abych byl ještě v&nbsp;kondici, až na světě začne… fungující harmonie…“</p>

    <p class="MLP-text">„A&nbsp;kdy to jako vypukne?“ uchechtl se Limon.</p>

    <p class="MLP-text">„Až zmizí hlad. A&nbsp;v&nbsp;řekách poteče pitná voda…“</p>

    <p class="MLP-text">„Kdo se nebojí máknout, hlad mít nemusí,“ mínil Limon, „a na Šumavě ti ukážu řeku, z&nbsp;který můžeš pít, a&nbsp;jakou vodu! A&nbsp;takhle čistý řeky musely přece bejt všecky&nbsp;– ne? Takže říkej dál. Todle už tady bylo.“</p>

    <p class="MLP-text">„Až budou všude samoobsluhy přecpané laciným a&nbsp;prvotřídním zbožím… Tabulka čokolády nebo nylonová košile za pár šestáků. A&nbsp;pro každého auto. A&nbsp;od moře k&nbsp;moři dálnice…“</p>

    <p class="MLP-text">„To všecko už na Západě je,“ mínila Yveta, „a mladí lidi jsou z&nbsp;toho votrávený a&nbsp;utíkají od toho všeho pryč… To není to hlavní.“</p>

    <p class="MLP-text">„Ale napřed musí být toto všecko,“ vyjel Dominik podrážděně na ředitelovu dceru, „a teprve pak se může začít s&nbsp;tím hlavním!“</p>

    <p class="MLP-text">„Proč ne naopak?“ zní logická námitka.</p>

    <p class="MLP-text">„Naopak?“</p>

    <p class="MLP-text"><span class="MLP-znak-kurziva-11b">„Hledejte nejprve království boží, a&nbsp;toto všecko vám bude přidáno,“</span> řekl Iša.</p>

    <p class="MLP-text">„Protože lidi chtějí žít teď hned,“ řekla Madda Serafinová, „a ne až někdy v&nbsp;roce tři tisíce devět set osmdesát devět.“</p>

    <p class="MLP-text">„<span class="MLP-znak-kurziva-11b">Nestarejte se příliš o&nbsp;zítřejší den,“</span> řekl Iša.</p>

    <p class="MLP-text">ALE TO BY PAK STAČILO DOCELA PROSTĚ SE JEN ROZHODNOUT A&nbsp;HNED TEĎ&nbsp;– všichni zaraženě mlčeli.</p>

    <p class="MLP-text">„Koukám, že na zázrak jste holt slabí,“ řekl posléze Valtr, „a tak jdu na to pivčo. Kdo de se mnou?“</p>

    <p class="MLP-text">Snad se však onoho odpoledne v&nbsp;montércimře přece cosi událo, neboť nazítří ráno přišel mladý programátor národního podniku Kotex inženýr Dominik Neuman do sklepa ke svému počítači SAAB jako by měl <span class="MLP-znak-kurziva-11b">zjevení…</span></p>

    <p class="MLP-text">„Dobré jitro,“ usmála se operátorka N. Nová. „Sjedeme napřed plynárnu, nebo jatka?“</p>

    <p class="MLP-text">A&nbsp;ač měla toho dne obzvláště vyzývavou podprsenku, neodpověděl jí Dominik ani na pozdrav. Představa NAOPAK je totiž vždy sousto pro matematický mozek… mladý inženýr hleděl nevidoucíma očima na svůj skvělý švédský stroj a&nbsp;jakoby náhle znechucen početním řešením odběrových diagramů městské plynárny či mezd zaměstnanců jatek snil o&nbsp;onom fantastickém celosvětovém projektu Generální Lásky GL&nbsp;–&nbsp;1 jako o&nbsp;nesmírném oblouku integrálu od nuly do nekonečna…</p>

    <p class="MLP-text">My také integrujeme, ale pořád uboze nízko od nuly do pouhých milionů a&nbsp;snad jednou po dlouhých letech lidé postoupí k&nbsp;bilionům, a&nbsp;trilionům&nbsp;– od trilionu k&nbsp;nekonečnu je však teprve celý vesmír… a&nbsp;pak, to už tady nebudem. Ale copak nemáme aspoň povinnost k&nbsp;příštím generacím&nbsp;– stejně jim budeme jen pro smích. A&nbsp;budeme jim odporní… <span class="MLP-znak-kurziva-11b">Nestarejte se příliš o&nbsp;zítřejší den, neboť zítřejší den se o&nbsp;své věci postará sám,</span> řekl Iša. <span class="MLP-znak-kurziva-11b">Dosti má den na svém trápení.</span> Jako jsou nám už dnes odporní staroši u&nbsp;moci, které by patřilo postřílet&nbsp;– <span class="MLP-znak-kurziva-11b">Nesuďte, abyste nebyli souzeni,</span> řekl Iša. Budou nás taky zaživa pohřbívat ti, co přijdou po nás?… <span class="MLP-znak-kurziva-11b">Jakou měrou měříte, takovou vám bude odměřeno,</span> řekl Iša.</p>

    <p class="MLP-text">A&nbsp;to pochopí i&nbsp;mašinka SAAB, která sice jak kráva sežvýká, jen co se jí strčí do input-žlabu&nbsp;– ale srovnávat a&nbsp;počítat umí. A&nbsp;mladému inženýrovi se najednou chtělo nad sebou zaplakat.</p>

    <p class="MLP-text"><span class="MLP-znak-kurziva-11b">Vcházejte těsnou branou; neboť postranná brána a&nbsp;široká cesta vede k&nbsp;zahynutí a&nbsp;mnoho jest těch, kteří vcházejí skrze ni,</span> řekl Iša. <span class="MLP-znak-kurziva-11b">Neboť těsná jest brána a&nbsp;úzká cesta, která vede k&nbsp;životu, a&nbsp;málo jest nalézajících ji.</span></p>

    <p class="MLP-text">Borek a&nbsp;Jana Trojanovi stáli nehnutě za záclonou staženou přes otevřené okno svého bytu a&nbsp;mlčky naslouchali slovům zdola. Iša nevystoupil k&nbsp;nim do prvního patra, a&nbsp;mluvil dole k&nbsp;lidem na ulici.</p>

    <p class="MLP-text"><span class="MLP-znak-kurziva-11b">Vezměte jho mé na sebe a&nbsp;učte se ode mne, neboť jsem tichý a&nbsp;pokorný srdcem, a&nbsp;naleznete odpočinutí duším svým,</span> řekl Iša. <span class="MLP-znak-kurziva-11b">Jho mé je sladké a&nbsp;břímě mé lehké.</span></p>

    <p class="MLP-text">Jho naše ovšem trpké a&nbsp;břímě už k&nbsp;neunesení, jsme však k&nbsp;němu upoutáni či přesněji do něho celí vestavěni, do našeho životního, historického, zeměpisného, sociálního, věkového, ukájecího a&nbsp;vcelku přírodně biologického bicyklu, na němž šlapem a&nbsp;šlapem, dokud z&nbsp;něj nespadnem už mrtvi.</p>

    <p class="MLP-text">SESTUPTE Z&nbsp;NĚJ, řekl by Iša. <span class="MLP-znak-kurziva-11b">Pak přijďte a&nbsp;následujte mě.</span></p>

    <p class="MLP-text">ALE TO BYCHOM MY SAMI MUSELI UDĚLAT ZÁZRAK&nbsp;–</p>

    <p class="MLP-text">JE VE VAŠICH SILÁCH, řekl by Iša. JE TO LÁSKA.</p>

    <p class="MLP-text">Existence světlé možnosti, již jaksi nehodláme nastoupit, nás ovšem spíš neurotizuje a&nbsp;naštve, než potěší…</p>

    <p class="MLP-text"><span class="MLP-znak-kurziva-11b">A</span>&nbsp;<span class="MLP-znak-kurziva-11b">tak jsme jednoho pátku vyvedli Išu před náš dům čp.&nbsp;2000, zamkli domovní dveře, aby se k&nbsp;nám dovnitř Iša už nemohl vrátit, a&nbsp;hned u&nbsp;těch dveří jsme Išovi začali dávat co proto. Teo kupodivu nespěchal na pomoc svému synovi&nbsp;– mohl mu třeba běžet zevnitř odemknout nebo aspoň spustit přes dveře plechovou roletu svého bývalého krámu a&nbsp;tak syna ochránit – Teo mlčky přihlížel ze svého osmidílného přízemního okna, a&nbsp;když se pak v&nbsp;jeho rukou objevil jeho proslulý bič z&nbsp;hroší kůže s&nbsp;rukojetí vyztuženou rákosem, vyrvali jsme mu jej a&nbsp;řezali jím Išu, až z&nbsp;něho crčela krev. Někdo z&nbsp;nás pak, aby psina byla ještě větší, narazil Išovi na hlavu rezavý děravý kastrol.</span></p>

    <p class="MLP-text"><span class="MLP-znak-kurziva-11b">Teo mlčky přihlížel a&nbsp;pak začal vysouvat spodní tabulkou okna dvoumetrovou kovovou tyč&nbsp;– vypadalo to spíš, jako by nám přihrával další nástroje k&nbsp;likvidaci svého syna než jako pokus o&nbsp;jeho obranu… Vytrhli jsme tyč z&nbsp;Teových stařeckých rukou, kdosi&nbsp;– mohl to být kdokoli z&nbsp;nás&nbsp;– ji uchopil jako kopí a&nbsp;vrazil ji vší silou do Išova těla tak, že ho přibodl ke dřevu domovních dveří.</span></p>

    <p class="MLP-text"><span class="MLP-znak-kurziva-11b">„Bože můj, proč jsi mě opustil?“ vykřikl přibitý Iša. Dělali jsme si z&nbsp;něho pustou srandu. Iša se asi tři hodiny svíjel v&nbsp;agónii, až se slovy „Dokonáno jest,“ zemřel před našima očima.</span></p>

    <p class="MLP-text"><span class="MLP-znak-kurziva-11b">V&nbsp;neděli dopoledne pak přiběhla Madda Serafinová, Išova zbožňovatelka, k&nbsp;doktorce Dáše Zíbrtové a&nbsp;fanaticky tvrdila, že prý Iša vstal z&nbsp;hrobu a&nbsp;mluvil s&nbsp;ní. Evropa Zíbrtová právě laškovala v&nbsp;posteli se svým druhem Alexem Serafinem a&nbsp;reagovala na tuto fantastickou zvěst chichotáním a&nbsp;kvičením, které bylo lze přičítat jak veselosti nad blábolem bývalé kurvy Maddy, tak rozkošeplným Alexovým hmatům pod přikrývkou.</span></p>

    <p class="MLP-text"><span class="MLP-znak-kurziva-11b">A&nbsp;tak Išova story, ostatně krajně nevěrojatná, upadla v&nbsp;zapomenutí v&nbsp;závodě, domě i&nbsp;městě, v&nbsp;němž právě onu neděli začínal filmový festival a&nbsp;rychlostní závody na novém skvělém cyklistickém stadionu, jejž si občané sami vybudovali dobrovolnými brigádami o&nbsp;nedělích a&nbsp;svátcích.</span></p>
  </div>
</body>
</html>