<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>milenci_a_vrazi-18</title>
  <link href="../Styles/milenci_a__idstyles.css" rel="stylesheet" type="text/css"/>
</head>

<body id="milenci_a_vrazi" xml:lang="cs-CZ">
  <div>
    <p class="MLP-UROVEN2-PARAL" id="toc_marker-3-16"><a id="x.12521"></a>Dobyvatelé</p>

    <p class="MLP-text-bez1radku">„To je slabounkej čajíček,“ smála se Madda, když Jana vykloněná z&nbsp;okna konečně vytáhla svou dětskou hračku: na černé niti zavěšenou vydlabanou tykev vyloženou rudým celofánem a&nbsp;uvnitř hořící svíčka, „toho by se lekl jen hodně už zdrchanej starej paralytik…“</p>

    <p class="MLP-text">Madda se smála také proto, že Olda ji zrovna lechtal pod kolenem a&nbsp;až pod přísným Janiným pohledem toho nechal (na krátký okamžik a&nbsp;po něm navázal na předchozí už značně výše).</p>

    <p class="MLP-text">„Jestli chcete vážně srandu, tak bych věděl o&nbsp;něčem lepším,“ řekl Olda v&nbsp;tom krátkém okamžiku. „To se vezme třeba kapesník a&nbsp;chytne se fenka a&nbsp;ten kapesník se jí otře důkladně&nbsp;–“</p>

    <p class="MLP-text">„To znám,“ řekla Jana. „To jsme dělaly doma taky.“</p>

    <p class="MLP-text">„Ale nejlepší je dát špendlík do okna,“ řekla Madda. „Zapíchneš ho zvenčí do okenního kytu hlavičkou těsně ke sklu a&nbsp;táhneš nit přes ulici a&nbsp;jak zatáhneš&nbsp;– ženský se modlejí a&nbsp;mužský střílejí…“</p>

    <p class="MLP-text">„Jak bych mohla zapíchnout špendlík Gráfům do okna?“ řekla Jana nespokojeně.</p>

    <p class="MLP-text">„To se už něco vymyslí… Alex&nbsp;– Alex jim třeba hne na střeše anténou televize, to jim zbourá obraz, Alex to pak půjde k&nbsp;nim spravit a&nbsp;přitom tam ten špendlík vrzne…“</p>

    <p class="MLP-text">„Maddo, prosím tě opravdu ze srdce&nbsp;–“ říkala Jana se zářícíma očima, „mohla bys mi takhle pomoci?“</p>

    <p class="MLP-text">„Hned za Alexem skočím. Dej mi černou nit dlouhou přes ulici a&nbsp;špendlík se skleněnou hlavičkou. Ale za to?“</p>

    <p class="MLP-text">„Půjdu do kina a&nbsp;vrátím se hodně pozdě,“ slibovala Jana horlivě.</p>

    <p class="MLP-text">„Málo.“</p>

    <p class="MLP-text">„Tak já si pak sednu na nádraží do čekárny a&nbsp;přijdu třeba až…“</p>

    <p class="MLP-text">„Na to je už zima. A&nbsp;kdyby ses třeba jenom obrátila ke zdi… My budem potichu, viď, Oldo&nbsp;–“</p>

    <p class="MLP-text">„Mluvit se přitom snad ani moc nedá&nbsp;–“ šklebil se Olda, „ale jestli má jít Jana zase na nádraží, tak já radši vypadnu. Mně by to pomyšlení přitom vadilo.“</p>

    <p class="MLP-text">„Tak, Jano, už žádný brikule!“ zvolala Madda. „Chceš přece, abych ti pomohla? No tak vidíš.“</p>

    <p class="MLP-text">Madda odskočila k&nbsp;Alexovi a&nbsp;Olda se začal zouvat.</p>

    <p class="MLP-text">V&nbsp;noci pak ležela Jana zachumlaná do dvou přikrývek, víc hlavu přikrytou než tělo, ale až příliš k&nbsp;ní doléhaly zvuky z&nbsp;druhého kavalce, zpocená Jana zatínala zuby a&nbsp;cpala si palce do uší, jak dlouho budu muset ještě všecko toto snášet, chci už svého muže. <span class="MLP-znak-kurziva-11b">S</span>&nbsp;<span class="MLP-znak-kurziva-11b">ním bydlet v&nbsp;našem pokoji Jsem už dospělá Jeho objetí A&nbsp;jeho vzdechy slyšet Aby tak vzdychal štěstím jako ten muž v&nbsp;objetí Maddy Udělám všecko, co si bude přát Až to budeme mít my spolu, musí to být VELIKÉ&nbsp;–</span></p>

    <p class="MLP-text">A&nbsp;jednou si vzpomenu na tuhle mikulášskou noc, jako vzpomínám na všecky, které už byly, jak jsme se s&nbsp;bratříčky navzájem budili, abychom viděli svatého Mikuláše a&nbsp;anděla, čerta jsme se báli, stejně to všecko dělal náš tatínek, tatínku, chci, abys věděl, že na tebe pořád myslím a&nbsp;že dělám všecko řádně a&nbsp;dobře, jak má být, jak tys mě to učil, pravda zvítězí a&nbsp;zlo dojde trestu, jak ta zlodějská kočka pojde, předtím zešílí, zlým brambory, uhlí a&nbsp;rány metlou, hodným perník, jablka a&nbsp;pohlazení, budeme mít hodně dětí a&nbsp;spravedlivě je odměníme a&nbsp;ty pak mě a&nbsp;já pak tebe a&nbsp;spolu budem štěstím vzdychat a&nbsp;každý den znovu a&nbsp;znovu.</p>
  </div>
</body>
</html>