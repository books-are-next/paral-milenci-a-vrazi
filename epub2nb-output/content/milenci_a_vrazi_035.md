---
title: "Let’s\_Make War And Love"
contentType: prose
---

  

Bosa, v bílých šatech na holém těle a s květinami ve vlasech vítala Yveta Trojanová hosty svého večírku v prvním patře domu čp. 2000. Její chlapec Limon už seděl u velkého oválného stolu v jídelně a hladově pokukoval po mísách s pyramidami obložených chlebíčků. Jana Trojanová chlapci s úsměvem naložila vrchovatý talířek a vlídně usazovala manžele Břeťu a Jitku Traklovy k svému stolu. Samí mladí lidé – bude to veselé! Yveta měla kouzelný nápad s tímhle večírkem. Vždyť tady přece všichni žijeme spolu – tak proč se nemít rádi? Vchází doktorka Dáša Zíbrtová a za ní její – po několika epizodkách teď už zřejmě navždy – milenec Alex Serafin, napadaje na levou nohu.

„Já rači maso –“ šklebil se Alex, když mu Jana přistrkovala talířek ananasových řezů se šlehačkou, a neprodleně se vrhl na studený rostbeaf, zalévaje jej hojně francouzským červeným vínem Paul Robert. Dáša vybírala z mísy nejlepší kousky masa a se smíchem se o ně s Alexem dělila.

„Sladký já teda hříšně ráda…,“ smála se Jitka Traklová plnými ústy nakládajíc si třetí porci ořechového dortu.

„Tak si dej ještě jednou,“ nabádal ji starostlivý manžel Břeťa. „Podívejte se na ni, jak je hubená –“ říkal omluvně smějící se hostitelce Janě a loktem přitom nenápadně přisouval manželce Alexův talířek ananasu se šlehačkou.

„Jakživa jsem neviděla takhle krásný byt,“ konverzovala Jitka střílejíc očima kolem sebe. „A tak strašně ohromný –“

Yveta s Limonem seděli těsně vedle sebe, jednou rukou objímal chlapec dívčina ramena a druhou sahal po šestém chlebíčku.

„Tak bychom to mohli zahájit, ne?“ volal Alex pohlížeje žádostivě na courvoisier V. S. O. P. před hostitelkou Janou. „Na koho ještě čekáme?“

„Už jsme tady snad všichni,“ říkala Jana. „Ještě náš taťka a –“

„Mamko!“ řekla Yveta rychle. „Pojď do kuchyně. Musím ti něco –“

„Tak ven s tím!“ říkala rozjařená Jana dceři v kuchyni. „Naši hosté čekají –“

„Taťka nepřijde,“ řekla Yveta dívajíc se mimo matčinu tvář.

„Ale vždyť mi ještě ráno říkal, že přijde jistě a pomůže mi…“

„Taťka jel k řece… už s kufrem. Už nepřijde.“

Jana zbledla a zapotácela se. Hrozné ticho v kuchyni – zdola z montércimry veselé hlasy a stoupající křik.

„Mamko… Maminečko…,“ šeptala Yveta přidržujíc matku za loket.

„Je mi… zle,“ vydechla Jana a ztěžka dřepla na kruhové sedadlo staré kuchyňské židle.

„Maminečko…,“ říkala Yveta chvatně, „nemysli na to už. Právě proto jsem si vymyslela tenhle večírek… abychom nebyly samotné. Pojď… Budeme se bavit.“

„Jdi. Já… přijdu za chvilku.“

„Ne. Já tě tady nenechám samotnou. Ani na vteřinu! Budu tady s tebou sedět až… to bude zas dobré.“

„Ach, ty se bojíš, že bych… ale ne. Opravdu ne.“

„Tak pojď se mnou. Naši hosté čekají –“

„Tak pojď. Já si jen –“ Jana otevřela ledničku, vytáhla z ní láhev exportní vodky stolichnaya a žíznivě jí třetinu vypila.

„Manžel zavčas odjel,“ zašklebila se o chvíli později v čele stolu, „a tak musíte vzít zavděk jen mnou a dcerou –“

„Ale to my vemem taky!“ hlaholil Alex svým mocným hlasem a večírek rychle dostával správný říz.

Jitka Traklová, ta hubená ženička, co hříšně ráda sladké, pusou ještě zamazanou od šlehačky dojídala už poslední máslové keksy a dostala od hostitelky ještě bonbony ze zaskleného příborníku.

„Všiml sis těch stříbrných lžiček…,“ šeptala manželovi.

„Tak nejmíň za devět set,“ počítal její Břeťa, jenž bleskově kalkuloval jednotlivé druhy obložených chlebíčků podle jejich surovinových nákladů: 1. kaviár a vejce, 2. uherský salám, šunka a 4. nejlevnější sýrové a lovil je přísně v tomto cenovém pořadí.

Dáša se jako vždy bezpečně a rychle opila – Alex jí hojně naléval – a první začala vykřikovat. Limon tančil s rozjásanou Yvetou, přitahoval si ji oběma rukama kolem jejího krku a chtivě líbal, Jana přinášela nové a nové láhve ze spíže a z ledničky.

„Ať žijem!“ křičel Alex, dopil sklenku a po ruském způsobu jí mrštil dozadu o zeď. „Aby se z ní už nikdo nenapil!“

Při třesku skla všichni na okamžik zmlkli a v té vteřině ticha zazněl tartas a ryk zdola z montércimry, jako by tam někdo mlátil něčím do stropu, a tedy do zdejší podlahy –

„Měli bychom pozvat ty chudáky zdola!!“ zvolal Alex. „My se tady bavíme, a oni kvůli tomu nemůžou spát! Jídla a pití je tady přece dost!“

„Ale to je blbost!“ vykřikl Limon. „A mohlo by to skončit šeredně –“

„Půjdeme pro ně!“ rozhodla hostitelka Jana s očima už lesklýma jak sklo. „Ať přijdou… vždyť jsme přece všichni sousedi, ne? Aspoň se mi konečně naskytne příležitost poprosit je, aby mi už nerozbíjeli zdola parkety…“

Přivedeni matkou a dcerou stanuli tři muži zdola, Dominik, Stěpa a Valtr, před rozjařenou společností v prvním patře.

„Ahoj kluci!“ řval Alex. „To byl můj nápad vzít vás sem nahoru!“

Večírek se rozjel naplno a o zábavu žádná nouze, na každého se něco dostane, Jana tančila s Dominikem „líčko na líčko“ a první začala zpívat píseň svých dívčích let „Přes spáleniště, přes krvavé řeky, jdem vpřed jak proud, jak pomsty hrozný val –“, Dominik táhl k tanci Yvetu současně s Limonem, Limon odstrčil Dominika kolenem a Dominik složil Limona džudovým chvatem, vyvinul se z toho pěkný mač na koberci, Alex bujaře soudcoval, Dáša Zíbrtová opile výskala a slintajíc líbala svého miláčka, Yveta se bláznivě smála a Stěpa, který si Yvetino pozvání vyložil osobně a dosud, ještě ze schodů, pevně svíral Yvetin loket, objal nyní děvče oběma rukama a sevřel je prsty na jejím zadečku tak, že zbělely a bělost se mu zároveň šířila z tváří ke klíčním kostem vyčnívajícím mu z pruhovaného trička, Stěpa se několikrát jako v tanci s Yvetou zatočil na parketách a už si ji před sebou tlačil z pokoje ven. Limon za ním v bezmocném vzteku mrštil umaštěným talířkem s dvěma něžně se líbajícími modrými ptáky. Po mém dědečkovi, vzpomněla si Jana, který vyhrál ve státní loterii sto pětadvacet tisíc na osminku losu, a vzdychla, když druhý talířek s ptáky letěl za prvým. Ale což ptáci nemají létat?

„Co vy tady sedíte jak mrtvoly?! –“ rozkřikl se Alex na stále jen pojídající manžele Traklovy, trhnutím za paži si přitáhl Jitku k tanci a při třetí otáčce jí začal vpředu rozepínat blůzičku, osmělen povážlivými dávkami bezplatného alkoholu troufl si Břeťa jakživ podruhé na svého neurvalého spolubydlícího, Alex se ovšem nedal a další hezký mač se rozpoutal na koberci.

„Mohla byste mi ukázat zblízka ty krásný brejličky, milospaní?“ zajímal se Valtr ťukaje děsně ohryzaným ukazovákem na sklo příborníku a Jana ochotně odemkla skleněná dvířka a vyňala zlatý lorňon s rukojetí posázenou drobnými drahokamy (před lety jej koupila od své bývalé spolubydlící a nejlepší přítelkyně Maddy Serafinové, když tato byla opět jednou bez peněz) a Valtr si šel lorňon „prohlídnout k oknu“, jak se vyjádřil. Za oknem byla ovšem tma jak v pytli a o něco později viděla Jana, jak Valtr strká „brejličky“, zřejmě z roztržitosti, do kapsy, ale to už jí bylo všecko fuk.

Alex porazil PhMr. Břeťu Trakla ve volném stylu, ale velkodušně ho pak zdvihl, a jak ho postrkoval k manželce Jitce, překotil se přitom květinový stolek, a jak květináče řachly, vesměs pukly, Traklovi se vzali za ruce a spěchali z pokoje ven „prohlédnout si ještě kuchyň“, jak zapípala Jitka, už cestou si Břeťa vytáhl z kapsy asi pětilitrový igelitový pytlík a v kuchyni začali rabovat napřed ledničku, Břeťa rozpínal pytlík nahoře rukama a Jitka doň vhazovala konzervy játrové paštiky (kus Kčs 3,00), když pak dole ve spíži objevili sardinky (Kčs 7,60), vysypali paštiky na zem a naládovali si pytlík sardinkami, igelit už praskal, když Břeťa zblejskl na horní polici spíže konzervovaná husí prsa a stehna (Kčs 18,00) a sardinky v plechu vypluly na linoleum.

Mezitím se vrátil do pokoje Stěpa s Yvetou, Stěpa se svezl tleskající Janě k nohám a začal se jí svérázně a neodolatelně dvořit, Yveta se řehtala, ale Limona podráždil její nedopnutý šat a vyťal nevěrnici masitý políček, ani dívčino tvrzení, že „nic nebylo, on se chtěl pořád jenom cucat“, Limona neupokojilo a Yveta, chtějíc si svého chlapce udobřit, prohlásila, že se s ním tímto zasnubuje, a na důkaz odepjala a dala chlapci jednu svou náušnici se safírem v šedé platině.

„Kdopak by se Kafky bál! –“ vykřikoval opile Dominik (který však vůbec opilý nebyl, zato systematicky a tvrdě najížděl na Janu Trojanovou) a společnost přijala s jásotem jeho návrh hrát „nějaký hezký společenský hry“, napřed pro zahřátí slavnou Albeeho „Hupky hupky na hostitelku“ a Dominik žertovně povalil hostitelku Janu na pohovku, Evropa Zíbrtová ječela smíchy a šla podržet Janě hlavu, Stěpa však stále nepouštěl Janiny nohy, Alex trochu zapálil ubrus a jedním z posledních modrých ptačích talířků se konečně strefil do rozhoupaného lustru, v rohu sténala Yveta pod Limonem a do tmy pokoje zalehl ještě z kuchyně Břeťův hlas: „Všecko vysyp, tady mají uherák,“ přerušený cinkotem skla, jak si Valtr otvíral zamčený příborník, a pak už bylo slyšet všecko možné, jenže už nikdo nic neposlouchal.

GENERÁLNÍ UKÁJENÍ… 2000  
(Celodějinná 360° široká  
řvavě barevná cirkoráma Panavision)

_Čerstvá červená krev z vnitrozemí a hor vždycky nakonec vtrhne do modrých měst v nížinách a bohatých přístavů Díky tomu se usínající dějepis zas pohne Jako když lokomotiva vrazí do soupravy spacích a jídelních vagonů Jako když muž milostně dobývá ženu_

_Římani si žili jak prasata v žitě_ _Patricijská dáma si na kožešině připouští hezkého mladého otroka, jehož opomněl manžel senátor dát vykleštit_ _Až se to senátor doví, urychleně své opominutí napraví_ _Statkář si po obědě žene mladou otrokyni na travičku do stínu fíkovníku_ _Veselá společnost před orgií hoduje na lehátcích pod stropem, z něhož prší růže_ _Hory pečení_ _Pávi krmení jen ořechy a mandlemi na ostrově Chios_ _Murény živené otročím masem_ _Když už stolovník nemůže žrát, namočí si paví péro do oleje a vyzvracev se, usedá s obnoveným apetitem k dalšímu chodu_ _Toto je doba vrcholného rozkvětu věd a umění_ _A když někdo remcá, je ukřižován jako těch šest tisíc na Via Appia nebo ten židovský demagog v Jeruzalémě, po delším bičování samozřejmě a s trnovou korunou na hlavě_ _Dokud to takhle jde, je to prima_ _Leč ono to jde stále hůř_

_Až to už není k dívání, naštvou se posléze strašně červení lidi shora z Evropy a vtrhnou do pádské nížiny A zapálí bílé přístavy Vjíždějí na koních do atrií vil Něžná dívka brnkající na lyru znásilněna vojáky Mladý básník ubit na schodišti chrámu A chudák starej Archimed propíchnut nad svou geometrií na písku Checheche_

  

__Až si bojovníci nacpou nácky a ukojí se, zmodrají Místo nových grifů s mečem vymýšlejí nové vzorky na parádní tkaniny Dcery barbarů si ostříhají nehty a zas už na něco brnkají Tím pádem samozřejmě potřebují služku Gotika není dvakrát pohodlná na bydlení Nakonec se zjistí, že Římani stavěli nejlíp, a v Římě už zas kvetou orgie v antickém stylu Na rožmberském dvoře se spotřebuje na hlavu čtyři kila masa denně, nepočítaje v to ryby a drůbež Jenže do renesančního salonu se dá nacpat málo zlata, a tak přichází barok Pak ještě zlatější rokoko Potomci germánských nájezdníků snídají párek holoubat, půl tuctu křepelek, osm kvíčal a víno se pije z litrových pohárů V Anglii se říká telecímu „veal“, kdežto teleti „calf“ a praseti „pig“, kdežto vepřovému „pork“, to proto, že jedni pouze pěstují prasata a telata v chlévech, kdežto druzí pouze jedí vepřové a telecí v zámeckých jídelnách Hladoví mají jiný jazyk než bohatí „Že lid má málo chleba?“ žasne královna Marie Antoinetta, „Nechť tedy jí koláče!“ Toto je doba vrcholného rozkvětu věd a umění A když někdo remcá jako ten atentátník na krále Ludvíka, je mu do hrdla nalito roztavené olovo a pak trhán čtyřmi koni Dokud to takhle jde, je to prima Leč ono to jde stále hůř__

  

Perdidistis utilitatem calamitatis: ZTRATILI JSTE UŽITEK POHROMY

  

_Až to už není k dívání, naštvou se posléze strašně červení lidi z pařížských ghett, co se v životě nenajedli, a vtrhnou do paláců A useknou hlavu králi Ludvíkovi a krásné Marii Antoinettě Něžná dívka brnkající na spinet znásilněna revolucionáři Mladý estét popraven na náměstí A aristokraté patří na lucerny Checheche_

_Až se revolucionáři nasytí revoluce a ukojí se, zmodrají Místo vymýšlení alegorických vozů zdokonalují tkalcovské stavy Dcery barikádníků brnkají na klavír Tím pádem samozřejmě potřebují služku Potomci revolucionářů zakládají proslulé pařížské restauranty Specialita je kachna po rouensku: mladá kačenka dušená v šampaňském s vlastní krví Taky kaviár přijde k chuti Za carů se v Rusku vůbec dobře jí Jenže ne zas všichni, onoť je Rusů mnoho_

_Okresní maršálek šlechty si po snídani zajede na svůj statek, dá si na místě porazit vybrané tele a trhá rukama horké řízky (nedělejme si iluze o spotřebě telecího v rodinách mužiků) a odpoledne z bujnosti rozbíjí čelem zrcadla Velký režisér velkých orgií a carevnin milenec Rasputin tančí v noci nahý v restaurantu Arkadija a ještě o čtyřech ráno pak milostně dobývá ve svém domě sousedku Toto je doba vrcholného rozkvětu věd a umění A když někdo remcá, před odesláním na Sibiř dostane až čtyři tisíce ran na holé tělo, přičemž zákon stanoví, že určené množství ran v případě smrti delikventa při výkonu trestu je třeba vysázet i na mrtvé tělo do plného počtu Dokud to takhle jde, je to prima Leč ono to jde stále hůř_

  

Perdidistis utilitatem calamitatis: ZTRATILI JSTE UŽITEK POHROMY

  

_Až to už není k dívání, naštvou se posléze strašně červení lidi z petrohradských ghett a ruského vnitrozemí, co se v životě nenajedli, a vtrhnou do carova Zimního paláce i do venkovské šlechtické usedlosti v zapadlém michajlovském újezdu Carova rodina postřílena včetně pubertálních princezen a dětí Básník Osip Mandelštam zbit spoluvězni pro krádež z hladu prchá za dráty umřít do sněhu A hraběnky sázeny holým zadkem na rozžhavenou pec Checheche_

_My už máme teďka všecko vyhraný Až na věky věkův amen Naši studenti vnikají do tajů jádra atomu Naše dívky brnkají na elektrické kytary Tím pádem samozřejmě přijde vhod ženě ze sociálně slabší skupiny obyvatelstva přivydělat si výpomocí při úklidu v rodině odpovědného pracovníka Žijeme si jak prasata v žitě V USA se spotřebuje 92 kilogramy masa na hlavu Frankfurt nad Mohanem má jedno z nejmodernějších divadel Evropy a v něm tak důmyslnou dekoraci foyeru, že se do ní vešel snad hektar zlatého plechu Při návštěvě Paříže se doporučuje ochutnat národní specialitu: kachna po rouensku Místo staromódních orgií v antickém stylu lze v Paříži soukromě zhlédnout ostřejší show: soulož ženy s oslem na porodnickém křesle Jeden z prvních happenningů byl slalom žlutého auta mezi zavěšenými krvavými čtvrtěmi hovězího masa Specialitou striptýzových kabaretů na Reeperbahnu je „Verwaltigungsschau“, tedy „podívaná na znásilnění“, a „Henkerschau“, což je stylizovaná podívaná, jak kat mučí nahou dívku Minimální povinná konzumace při „Henkerschau“ je kokakola s rumem, ale hosté pijí ponejvíce sekt V Jablonci nad Nisou v kavárně Praha zahájen první „strip-tease“ v zemích socialismu Hlásí se na něj spousty mladých děvčat V ČSSR se na venkově nadbytečným chlebem přikrmují králíci a vepři, v městech pak se háže do popelnic Další „strip-tease“ se chystá v Děčíně Toto je doba vrcholného rozkvětu věd a umění Americký zaměstnanec naftové firmy Aramco v Rijádu omylem podezříval svého domorodého sluhu z krádeže plnicího pera, a když zjistil, že se jedná o jeho vlastní roztržitost, byla již sluhovi uťata pravá ruka Dokud to takhle jde, je to prima Leč ono to jde stále hůř_
