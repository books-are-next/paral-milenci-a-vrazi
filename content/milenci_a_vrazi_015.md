---
contentType: prose
---

Dobyvatelé

  

Bílými dveřmi ze Zitiny ložnice a nechat za sebou otevřenu nejvnitřnější hradní bránu, teď už ji před námi nikdo nezavře, dobyli jsme klíče od přístavu a od samé přístavní tvrze – Borek Trojan nahý (vítězné uniformě úctu!) prošel zvolna chodbou kolem kořenáčů s filodendrony a palmami a vkročil do koupelny bytu v prvním patře, napustil si vanu teplou vodou a spustil se do ní jako uchvatitel do trůnu padlé říše. Hlásím: přístavu dobyto.

„Neutop se mi tam, miláčku –“ šeptá padlá císařovna Zita a klepe ZEVNĚ na NAŠE dveře koupacího salonu, „… nemáš hlad?“

„Mám. Ale ještě větší žízeň.“

„Tak okamžíček…,“ Vaše Veličenstvo a Sire, hned vám posloužím.

A nahá otrokyně Zita přináší pohár rudého vína, neber jej od ní hned, nech ji ještě chvilku postát na studených mokrých dlaždičkách… Víno ve vaně chutná. „Dík. A teď něco k jídlu.“

„Budeš si přát biftek?“

„No třeba.“

„Víc propečený nebo více krvavý?“

„Krvavý skrznaskrz.“

A tak jím v Zitině jídelně maso (na původně nabízenou špekovou omeletu teď už jaksi ani nepřišla řeč), v téže jídelně, kde jsem ještě před hodinou seděl sám, opuštěn a zoufalý –

„Dej mi ještě kus. A víno!“

Po jídle ženu a přichází za mnou do mého dobytého lože, pokorná, toužící a vděčná za cokoli, co se mi uráčí jí poskytnout, poskytuji ovšem sobě, beru si, a proto dostávám stále víc, jak nádherná je láska tady dole na zemi… Nemůžeme se jí nasytit, já svého triumfu, ona své porážky, líbám jí vděčně ruce a ona je vděčně líbá mně, milujíce se i za únavou a za pulzující sférou těla, vesmír se rozpůlil a zasunuty do sebe vyklenuly jeho polokoule oblouk vítězství nad těly –

A jeho prohlubně něžnosti volně vzplývají k bledé luně.

„Miláčku…“

„Miláčku…“

Čím větší láska, s tím méně slovy vystačí, vždyť pomlky řeknou vše při dokonalém porozumění a prolnutí. Loučíme se nad společnou křišťálovou sklenkou _Parfait Amour_ (fialového likéru holandské firmy Bols).

A Borek Trojan ještě dlouho toho dne a té noci nechtěl spát, chodil nahoru a dolů naší ulicí v návějích béžového prachu, propadající se do tmy a zvedané do výše rozsvěcujícími se výbojkami, kráčel noční stříbrnou měsíční pouští kolem tmavého domu se světly v prvním patře jak kolem své jachty do své říše radostí, do svého dobytého Schlaraffenlandu.

A nazítří večer kolem města a stále výše (oklikou kolem nudné měšťácké hospody Větruše) do černého lesa, ve voze po boku dobyté ženy, za zvuků hudby z éteru a za sklem na polštářích vzhůru asfaltkou tygrovanou stíny kmenů, triumfální vjezd prašivého psa dinga do džungle, vedu si ji za ruku vzhůru travnatým svahem do svého loveckého dolíku jak žertvu sobě na své pohanské obětiště, k lesnímu oltáři boha Sebe Sama a dravě se na svou obětinu snáším.

„Kousej trávu –“ přikazuji, jak velí můj zdejší rituál.

„Ano, ale proč…“

„Protože i já jsem ji tady kousal… Z bolesti.“

„Udělej mi taky tu bolest, chci mít všecko s tebou – Prosím tě…“

Je to tak, jak jsem se toho nádherně bál – nad džunglí země džungle hvězd jásá nad mou ukořistěnou modrou antilopou a já jsem pánem všeho toho víření, svět je má kořist a jsem plamen, žhavé plazma, vznášející se volně ve vesmíru –

Před dveřmi bývalé dívčí svobodárny v druhém patře domu čp. 2000 se Alex Serafin lopotil s kleštěmi, dlátem a třemi šroubováky. „Ty ventry –“ supěl vztekle, „oni nám to dneska navíc ještě zašroubovali! –“ V boji se závorami, petlicemi a rýgly mu vydatně pomáhala sestra Madda, zatímco bratr Julda Serafin jen vzdychal a nosil permanentním dobyvatelům chleby s kvasnicovou pomazánkou.

„Kdyby ses, Alexi, vrátil zas dolů do přízemí, vzal bych Borka k sobě a zas by byl v domě pokoj a mír…,“ opakoval Julda tak dlouho, až ho Alex pohrabáčem zahnal na ústup, zato Borek se chutě jal dalšího dobyvatelského díla a rval hřebíky z hradebního dřeva. „Snad ty ventry nečekaly, že si před tímhle tady kleknem, rozpláčem se a půjdem spát do sklepa?! –“

Nejvíc práce daly železné tyče vbité přes závory hřebíky ohnutými a vtlučenými hlavičkami podruhé do dřeva a Borek s Alexem vnikli do svého bytu až v časných ranních hodinách, v časných odpoledních hodinách se ke spícím dřevoborcům (dveře už připomínaly ukořistěnou tureckou vlajku v cetyňském paláci černohorského krále Nikoly) dostavil znovu bytový úředník s dalšími dvěma bohatě razítkovanými fermany, Alex ho z postele už unaveně kopl do ledviny, úředník slzel bolestí a poukazoval, že živí tři nezaopatřené děti, prchl až před Borkovou západoněmeckou dýkou blížící se k jeho uchu, ale ještě pak za dveřmi delší dobu naříkavě urgoval…

„Jsou to nezmaři,“ vzdychl Alex a třel si nakopnutý palec u nohy, „první až pětadvacátá velmoc téhle planety je úřednictvo a nikdo mu už nevydrápne svět z jeho aktovky. A krucifix, kde je Evropa s masem?!“

Evropa Zíbrtová si s kýmsi šuškala na chodbě, Alex zbystřil sluch a náhle (hlas toho kohosi zesílil do slyšitelnosti za rozbitými dveřmi a byl to hlas Juldy Serafina) vyskočil z postele a zařval, vyběhl na chodbu a jeho řev pokračoval a sílil, Julda mu rozhořčeně oponoval svým vysokým hlasem cvičeného zpěváka, chvíli pak mlaskaly rány a posléze přivlekl Alex Evropu do cimry za vlasy s řevem: „Tak a tu máš ještě jednu!“ Mlask a mlask a mlask, Borek napočítal tři a odvrátil se, mezi ty dva se míchat je životu nebezpečno a Evropa, když se jí Borek jednou jedinkrát pokusil proti Alexovi zastat, sama ho zahnala a držela facky dál…

„A tady ještě na závěr!“ Mlask! „A tady na usmířenou –“ řval Alex a bil Dášu pořád dál, „deš mi už zatraceně na nervy, Evropo, a jestli tě ještě jednou s Juldou načapám – Po kolikáté se už mezi náma dvěma rozhoduješ a pokaždé přesně stejně: přesně opačně než předtím! Copak mám místo nervů vysokonapěťový dráty?! Co ty vlastně seš? Borku, co to musí bejt, aby to bylo ještě živý?“

„Vysoce organizovaná hmota, jež projevuje cílevědomé impulzy.“

„Tak to naše Evropa už není, protože její impulzy jdou cikcak a od zdi ke zdi imrvére do alelujá krucihimlfixnohanmól – kdyby tě hned z kolíbky zahnali makat na rýžovou plantáž, kam patříš a kam tě už volají, liebe Europe, a to stále naléhavěji – ale oni tě místo toho naučili trosky filozofií a jazyků, jezdit tramvají a číst romány, žvanit o demokracii, kouřit a telefonovat – ještě něco? – a všecko pramizerně, vždyť ty, holka, ani telefonovat neumíš!“

„Ale přece když jsem ti dnes ráno volala…,“ namítala Dáša v pláči.

„Ptala ses, jestli máš koupit jednu veku nebo dvě. Copak se do telefonu říká –dvě–?“

„A jak tedy?“

„No přeci –dva–, protože –dvě– se plete s –pět–, to vás na Karlově univerzitě neučili, co? Ale nás ano, naši docenti z Todtovy organizace, a to dvojjazyčně. Jak je německy –dvě–?“

„Zwei…,“ šeptala Dáša.

„A jak se to říká do telefonu?“

„Cva?“ zkusila Dáša nesměle.

„Cva! No to je hrůza – Zwo! Zwo! Zwo! Volej zwo a běhej kolem pokoje!“

A Evropa Zíbrtová oddaně absolvovala svou lekci němčiny v poklusu…

Nazítří se dostavila paní Jolana Tušlová – vůbec jsme nevěřili svým očím kreslícím nám tuto drzost na sítnice – poprosit nás o jen takovou maličkost: zda bychom nebyli tak laskavi a nevystěhovali se zpátky do montércimry.

„Máš jediný štěstí,“ řekl Borek Trojan po delším polykání slin, „že jsi v jiném stavu. A tak zmiz, jak nejrychleji ti to tvůj stav dovolí –“

A protože jsme ji z ohleduplnosti nesrazili ze schodů, přilezl dalšího dne – no ne, co je moc, je už příliš, položil jsem si dýku na otevřenou dlaň a v její rukojeti stiskl tlačítko – sám modrý dezertér a velezrádce Bogan Tušl – ten, co na náš úkor už bydlí! – neumřelo už moc lidí pro menší ničemnost?

Zástupce náměstka ředitele měl bílou dederonovou košili přilepenou k hrudi potem a tichounce škemral – kdes nechal svůj hlas ze schodů? – a sliboval daleko víc, než sám inkasoval za své jidášství, proč mu asi tak velice záleží na této ubohé jedné místnosti, zřejmě nechceš zklamat při prvním zvláštním úkolu vedení, hned při první drobné špinavosti, když ještě tolik velkých hodláš spáchat pro udržení svého křesla, své lokajské židličky před dveřmi šéfa – za těmi dveřmi sedí šéf na další lokaj ské židličce před dveřmi dalšího lokaje, co jste to udělali z té naší skvělé letadlové lodi, z té velkolepé kovové hry pro muže – už doživotní modrý lokaj modrých lokajů. Já to nevymyslel, ale je to tak, čím níže, tím svobodněji se žije v tomto zkurveném kontinentu a století a já lokajem nikdy nebudu –

Lokaj pana Gráfa odešel s nepořízenou, leč slíbil, že přijde brzy zas – však dřív než on přišla paní Gráfová a chodila častěji než on.

S rukama pod hlavou ležím na kavalci a bosá Zita překračuje kolejnici na zemi, přinesla mi francouzské červené víno Paul Robert a tu knihu o Juliánovi od monsieura Stendhala, dary modré Francie a kus krvavé hovězí flákoty od nás ze severních Čech a svou něhu a svou lásku – proč toho stojí tolik mezi námi, miláčku, proč se musíme milovat na hraně bariéry a na hřebenu barikády se scházet…

„Bodej do mě –“ prosí Zita, „bij mě a zabij, jestli máš chuť…“

„Mám.“

Odhazuji nedojezené dobytčí maso a odstrkuji nedopité víno, co ještě, more thrilling, se nám může nabídnout, vztahuji ruku na padlou císařovnu, jakpak by asi hořela, chceš být bita? Dostane se ti toho. Což nečíhá za láskou zášť?

BÍLÝ OREL, jeden z největších a nejvzácnějších lesních dravců, se uhnízdil v samém srdci polského štětínského přístavu. Živí se rybami z Odry, žije úplně sám a naprosto ignoruje zvuky lodních sirén.
