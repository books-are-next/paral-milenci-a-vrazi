---
title: Dobyvatelé
contentType: prose
---

  

„– JOU…,“ třeštící Madda otvírala oči, Olda plul v rudé mlze nad ní a v ní a najednou zmizel, „Oldo –“

Olda už stál u okna zády k Maddě a kouřil parfémovanou cigaretu se zlatým náustkem.

„Oldříšku… Buď se mnou…“

„Už je moc hodin. Běž! Na, utři se – A běž už pryč,“ řekl Olda svíraje tuhý náustek mezi zuby a hodil Maddě své kalhoty od montérek, Madda je sebrala ze země a otírala se jimi, textil prosáklý naftou, olejem a šmírem jí zanechával na těle černé šmouhy a tmavé žmolky, jsem špinavá, špinavá, špinavá zas jak tenkrát s klukama z Robkovy party pod lavičkou v mokrém listí v parku za Chemičkou… Madda těžce vstávala, natáhla si ledabyle šaty přes hlavu a vyklopýtala z montércimry na chodbu.

„Maddičko –“ zašeptal bledý Stěpa číhající za dveřmi, chtivě ji chytil za loket a přitáhl k sobě, Madda ho odrážela volnou rukou, uhni a zmiz, hajzlíku, Stěpa naléhal stále tvrději, až mu Madda vjela prsty do očí, tlakem ho přinutila kleknout a povalila ho na zem. Tenhle barák je teda šílenej –

Výš na schodech už zas vartuje carevič Roman, jděte mi všichni už –

„Maddo… prosím tě…,“ škemrá kluk Gráfovic.

„Jdi pryč,“ řekla Madda zničeně. „Nechcu tě ani vidět.“

Tenhle barák je hotová cvokárna, doma v druhým patře klečí Julda u okna a modlí se sepjatejma ručičkama, jeden už neví, jestli má brečet nebo se chlámat a všicky mi můžete, jo, zrovna to. Madda si stáhla šaty přes hlavu a otočila kohoutek, voda samozřejmě zase neteče, Madda vztekle kopla do výlevky a zaječela bolestí nad nakopnutým palcem.

„Kde jsi byla, sestřičko?“ zeptal se Julda.

„Rači se ani neptej, bratříčku!“ odpověděla Madda, strhla z kavalce prostěradlo a jala se cípem otírat si pálící odřenou kůži, s-s-sss, to to štípe, jauvej!

„Jsi špinavá…,“ řekl Julda.

„Vážně? No ne! A jaks to poznal?“

„Vidím to. Cítím to…“

„Tak mi zařiď koupelnu s bádevanou, abys mě nemusel čuchat. Vole!“

„Modlil jsem se za tebe.“

„Tak ti za to krásně děkuju. Teď mám hlad.“

Julda povzdechl, vstal, ukrojil Maddě chléb a namazal jej kvasnicovou pomazánkou. „Ale napřed se obleč. Takhle se chléb nejí.“

„Mám si na to oblíknout večerní róbu s kanýrama – na beton s těma tvejma sračkama?! Zas to děsný droždí!… Ty mě chceš umořit hladem, co? Vždyťs dneska bral, ne? Tak pročs nekoupil uzený? Nebo aspoň česnekovej salám, ten za osmnáct…“

„Tys také dostala dnes svou mzdu. A jsou lidé potřebnější, než jsme my.“

„Žes to zase zanes na tu pitomou faru?! – Do prdele, seš požárník za devět stovek a vydržuješ z toho celou kolonii všivejch parchantů – ježíšmaríja, já mám bráchu vola!“

„Proč bereš jméno boží nadarmo?“

„A proč ty seš takovej kretén, krucifix?“

Julda vzdychl, obrátil se k Maddě zády a zas poklekl, dneska už druhej chlap mi ukazuje záda, jenže tohle žádnej chlap není, tam ten zas až moc, kruci, tak se mnou aspoň někdo mluvte jako s člověkem, „Juldo –“ zaječela Madda plna záští, „poď si se mnou teďka povídat!“

„Tvé srdce je plné zloby. Pojď, klekni si vedle mne a budeme se modlit spolu…“

„Nacpat si nácka droždím a pak za to děkovat pámbíčkovi, to je teda program na večer! Vole! Juldo! Víš, co teď dělám? Lezu ti do kapsy do kalhot. Nechceš se na to podívat? A hele, bůr… Juldo, já zrovna beru toho bůra, co ho máš schovanýho v kapse, cos ho měl, páč teďkon už ho nemáš, teďka je už můj… Juldo! Nechceš se na to podívat? Nechceš, viď. A hele, Juldo, jak jsem ti toho bůra vytahovala z kapsy, tak ta kapsa se ti kapánek natrhla, rozumíš, a já teď jedu nehtem ve švu a ta kapsa se ti páře pořád dál – Juldo!! –“

Ale on se ani neohlídl a furt si mektal do baťohu dál, to je přeci už hrůza, toho zabít, tak by ještě poděkoval… tenhle barák je barák šílenců, těžce nebezpečnejch.

Madda se v noci převracela pod svědící houní a z ulice zdola zněla tichá melodie na foukací harmoniku, tu si koupil carevič Roman a každou noc mi teď takhle, blbec, telegrafuje, můj krásnej čistej kluk s tělem jak chrt a jemnýma bílýma rukama kněze, jenže s nima nic nesvede, má je obě levý – Olda je zas oboustrannej pravák a místo na harmoniku hraje na mě – já jsem holt stavěná spíš na buldoky nebo dogy než na chrty a mopslíky, _mý modrý blues_… to se mi asi jen zdálo, to je jen muzika, cool a slow a far jako je Far West s těma čistejma modrejma indiánskejma jezerama, ten Far Far West, kerej vůbec ani není, nikdy nebyl a už nebude.

\-o-ja-ja, Olda na mně divočí jak sám ďábel a jeho oči plavou nad mejma tak blízko, že je vidím dohromady jak jedno jediný voko zlýho šedivýho vlka, o-ja-ja, a zas se vzpírá na rukách a vypadá ohromně jak boxer střední váhy, snědej a svalnatej a ty svaly mu hrajou na prsou, jak když vítr fouká do vysoký trávy, o-ja-ja. Stěpa dělal, že spí, a teď už na nás s Oldou drze čumí, Olda by ho měl vyrazit, všecko je fuk, o-ja-ja, tohle je muzika pro mě, na tuhle já jsem stavěná, tahle mi dělá dobře po těle, proč teda brečím – to asi z tý dobroty, o-ja-ja- o-ja-ja– o-ja-ja- o-ja-ja- JOU JOU JOU – – a zas mě celou zmazal, bezohlednej a surovej, Oldovi jsem vítr a včerejší noviny.

Roman Gráfovic na mě zas čeká na schodech, stojí tady jak fízl, jak prokurátor, bachař a kat, ty kluku, di mi do háje s tou tvojí nekonečnou láskou, té se nenajím a hlad mám v jednom kuse, bereš mi klid duše a mou balanc, deš mi na nervy už tím, že vůbec seš, už tím samotným děláš ze mě sprostou špinavou šlapku nebo mi to aspoň v jednom kuse připomínáš, mám jít do kláštera na sedum roků a pak s tebou za ručičku chodit pěkně po parku? Ten tvůj ksichtíček a tvý upřímný vočička mě pálejí jak bys do mě vrážel žhavý vajgly od cigár, tvý vočička jsou jak zrcátka na autě a já v nich vidím štětku, to jsem já, kdo tě prosí o tohle promítání a kdo ti ho dovolil, já teda rozhodně ne a už tě mám po krk, modrej juniore, už tě nesnesu, já nechcu z tebe zešílet a už mám toho dost, celý týhle cvokárny od sklepa až na půdu CHCI TEN MODREJ BARÁK VIDĚT LETĚT DO LUFTU –

„Di vode mě pryč, Romane, a táhni!“

„Maddo, holko má. Má squaw. Já tě miluju…“

„Ale já tebe ne! Já tě nenávidím!“

„Pojď se mnou…“

„Chceš si to taky se mnou udělat, co! Ale já nechcu! S tebou už nikdy.“

„Ale proč, Maddo… Maddo…“

„Julda mě přesvědčil, že souložit se nemá.“

„Pojď se mnou… Budem si jen povídat a já ti budu hrát…“

„Ne! Já nemůžu… fakticky ne, protože… Protože Julda mě s tebou nepustí.“

  

PO DOBU CELÝCH ŠESTI HODIN držel zdivočelý bezprizorný ovčácký pes v šachu dvě auta na místě určeném pro odpočinek na dálnici u Wiedernbrücku. Nepomohl ani zásah policie se železnými tyčemi. Teprve přivolaný pohodný chytil psa do lasa. Naštěstí pes „jen“ pokousal jednoho z řidičů.
