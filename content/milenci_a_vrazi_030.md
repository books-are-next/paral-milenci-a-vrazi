---
title: Dobyvatelé
contentType: prose
---

  

Jana Rybářová přišla do ženské umývárny mezi posledními.

V osmi sprchovacích boxech se mylo čtrnáct zaměstnankyň, dvě v každém boxu, v posledním stará Gráfová sama.

Stojím u věšáků a dívám se na ni, na to ztělesnění nemravnosti a špíny, jak se roztahuje v naší dělnické umyvárce, líná dojít se vykoupat těch pár kroků domů, ba i tam jen dojet svým auťákem – v náhlém rozhodnutí se Jana rychle svlékla, pověsila svůj zmazaný plášť a prádlo na věšák, zablácené střevíce pod lavici těsně vedle sebe a špičkami ke zdi, bosá a nahá – za víčky očí rudou rotaci – přešla po mokrých dlaždičkách do posledního boxu, Gráfka po mně mrskla okem a už se otáčí ke mně zády, stojím těsně u ní a začínám do ní vrážet tělem, no tak si už jednou všimni, že už tady jsem, tak si už jednou konečně povězme všecko, Jana vrážela svými pevnými vzpřímenými prsy do měkkých bílých zad té staré ženské a v horkém dešti z perforované plastikové růžice ji obcházela jak při obchvatu, tváří v tvář, ať se ukáže, kdo musí vyhrát, vrážela své růžové tvrdé hroty ňader do plochých tmavých dvorců na ochabujících prsech staré čarodějnice a do všech zasažitelných míst toho zděšeně ustupujícího tučnějícího neřestného bílého masa, až se roztřásla ta stará odbytá ženská a prchla z kužele horkých vodních provázků tryskajících z růžice a ze světla lampy nahoře nad hlavami.

Jana ovládla Zitin box a osaměla v něm, mezi stěnami ze třpytících se luxferových skleněných dlaždic se sprchovala jako by tančila dle prastarého rituálu, vzpínala se na svých štíhlých pevných nohou a zvedala paže nad hlavu, zaklánějíc se, vystavujíc se a lapajíc dobyté světlo a štědrý horký déšť lačně celým tělem od pat až po zmáčené vlasy.

Jak je nádherný být mladá zdravá holka – zítra je Štědrý den a tedy zase nadílka, pozítří Hod boží, tisíce let předtím se jmenoval svátek Nepřemožitelného Slunce, MÉHO SLUNCE, které už vzchází, popozítří zas svátek a popopozítří začnou největší svátky mého života, BUDU MÍT SVÉHO MUŽE, přijde leden a přinese víc světla, po něm únor ještě víc, po něm březen ještě víc a po něm duben již plné slunce, po něm máj s vodopády slunce a po něm červen slunce ještě mnohem víc – všecka PO jsou už má, a co jich ještě bude, všecky dobré mocnosti jsou na mé straně, život je nádherný, jak nádherný je být mladá zdravá holka –

_KRÁLOVSKÉ SHAKESPEAROVSKÉ DIVADLO v Británii hledá herečku, jež vyhovuje těmto třem podmínkám: je vysoká, atraktivní a především ochotná vystoupit zcela nahá na jevišti divadla ve Stratfordu, a to v úloze Heleny v Marlowově tragédii Doktor Faust. Podle tvrzení režiséra Clifforda Williamse může prý pouze nahá Helena podat v dramatu umělecky hodnotný výkon._

_23LETÁ JEPTIŠKA ŘÁDU SVATÉHO SRDCE Tina Bernalová zatančila na závěrečném zasedání konventu Akademické teologické společnosti v San Francisku. Řádová sestra, která před vstupem do kláštera absolvovala baletní výcvik, označuje svou interpretaci chrámové hudby tancem za „totální modlitbu tělem i duší“._

_V LONDÝNĚ byla prodána figurína ze XVI. století. Říká se jí Norimberská panna. Norimberská panna má v sobě ostré železné hroty, jimiž byly ve středověku zabíjeny ženy odsouzené pro čarodějnictví nebo vraždu. Pannu koupilo jedno západoněmecké muzeum._

  

TRENÉRKA FOTBALOVÉHO MUŽSTVA v Malmö Gunilla Rosenquistová je pravděpodobně první ženskou trenérkou na světě. Nedávno se zasnoubila se středním útočníkem svého mužstva Larsem Karsonem.

  

„Ty simuluješ!“ vykřikla Dáša Zíbrtová, když spatřila, jak Alex v posteli za jejími zády tře rtuť teploměru prostěradlem, aby tak zvýšil jeho teplotní údaj.

„Chtěl jsem to jen trochu otřít…,“ lhal Alex zkroušeným hlasem.

„Jsi stále stejný ničema. Já jdu.“ Dáša vyšla z mužské svobodárny na chodbu a práskla za sebou dveřmi.

Náhle zcela zdravý Alex vyskočil z postele a natahuje si chvatně trenky, ušklíbl se na Borka: „Jdi do kina, kamaráde. Až se vrátíš – stačí mi dvě hodiny – bude tě na stole čekat obvyklá pětadvacetikoruna od naší paní doktorky –“ a vyřítil se na chodbu za Dášou.

Když pak o dvě minuty později scházel Borek ze schodů, vystupoval proti němu Alex s Dášou ve svých mohutných pažích, Dáša kopala, škrábala a tloukla Alexe pěstmi, Alex se šklebil, pohazoval si svou ječící Evropou jak panenkou v náručí a bez dalších průtahů si ji nesl přímo do postele.

Na plakátě ohlašujícím filmy „Hoří, má panenko“, „Rozmarné léto“, „Jules a Jim“, „Soukromá vichřice“ a „Probuď se a zabíjej“ si Borek zvolil poslední a v kině Svět v pasáži Svět hltal italský barevný příběh štvance, který si otvíral výkladní skříně klenotnictví krumpáčem a strkal hrsti šperků do kapes, v závěru střelba rychlopalných zbraní a Borek pak vycházel z kina s pochopením a plnými sympatiemi pro štvaného gangstera a s bezděčným natáčením ramen, jako když se kosí dlouhou dávkou ze samopalu.

Alexovi ty dvě hodiny opravdu stačily. Seděl s cigaretou v prstech nad nehybným tělem Dáši, zašklebil se na Borka a ukázal palcem na roh stolu, kde ležela opětovná dvacetikoruna od Dáši.

„Myslím, že bych měl taky klofnout holku,“ řekl Borek.

„Denken tun die Narren,“ zívl Alex, „kluge Leute wissen –“ ťopl cigaretu o zeď, vsunul své ruce spící Dáše pod lopatky a pod zadek, zvedl ji a složil si ji pod postel, sám se na kavalci pohodlně rozvalil a okamžitě usnul.

Borek si zapálil cigaretu Kent, ale po několika tazích ji stopl o zeď, kouřit před spaním je pitomost, a konec se značkou Kent, příliš drahá a chuti mdlé, pohrdnuv po kratší úvaze modrým hedvábným pyžamem od Zity uložil se na kavalec nahý na levý bok, po pěti minutách se převrátil na pravý bok a užuž usínal… náhle se usmál, jako by si vzpomněl na cosi příjemného, otevřel svůj elegantní samsonitový kufr (ovšemže svůj, já jej dobyl a to je víc než pouhá koupě, kufr vítězi a poraženým běda), vyňal z něj svou dýku s vyskakující čepelí a spokojeně usnul s rychle se zahřívající rukojetí v dlani.

Vyrván spánku řinčením budíku, tuhou erekcí, hladem a žízní odhodil Borek houni a dopřál si po dlouhé době zase jednou ostrou rozcvičku, půlroční přestávka v každodenní gymnastice se projevila nesnesitelnou bolestí v ramenou už při čtrnáctém kliku, však to zakrátko zase vyšroubujeme na standardních čtyřicet a víc, spáchat hned poránu malé násilí, byť i jen na sobě, vás rázem probudí do tryskové výkonnosti, sebepřekonáním k překonání světa aneb Probuď se a zabíjej.

Už zas dobře spím a už se zas probouzím chtivý milování, v útrobách štěká sžíravý hlad, ten symptom mládí, jenž je symptomem vítězství. Už dost jen pocitů a jen slov. Chce se zas činů.

Kontury závodu, věž, stanice a haly svítí lampami ze tmy lednového rána jak bitevní loď v přístavu. Za pár týdnů bude už touto dobou světlo. Za pár měsíců si už tady nikdo ke mně nedovolí… co si už teď ke mně přestávají dovolovat. Za pár let – Zatím trpělivost – zatím žít. A novou lásku –

NENÁPADNĚ OČÍHNOUT – vykonáno: je čistá, krásná, svěží, sportovní, zdravá. A nádherně, přesněji: _nádherně přiměřeně_ mladá. Je jí devatenáct (mně pětadvacet, otec s matkou byli také šest let od sebe), je silná, bystrá… trochu příliš jednoduchá? Zato je zvídavá a což není touha dovídat se víc než sama znalost? Do školního linkovaného sešitu Jany Rybářové se mne vejde více než na okraje stránek románu monsieura Stendhala.

VYSTOPOVAT – vykonáno: bydlí v našem domě, pracuje v naší laboratoři. Chodí do města denně mezi pátou a šestou, vrací se o hodinu později. Dík Maddině neposednosti je doma často sama.

UHNAT – Borek opatrně (Jana si výslovně nepřeje návštěvy na svém pracovišti) nahlédl skleněnými dveřmi do laboratoře technického rozvoje. Jako by cítila jeho pohled na své šíji, Jana se otočila a výmluvnými posunky poslala Borka pryč. Telefonuji jí každou hodinu. Jana pokaždé ihned zvěsí. Zákony hry a lovu…

„Evko…,“ prosil Borek dívku nabízeje jí cigarety Kent, které sám už přestal kouřit, „prosím tě, kde se ta Jana pořád schovává?“

V Evčiných očích snadno čitelná touha po dění: „Zrovna šla do sodíkárny.“

Borek se hnal nádvořím do sodíkárny, vběhl do toho nízkého stavení, přirazil za sebou těžké oplechované dveře a prudce oddychuje se o ně spolehl zády.

„Borku – vy jste se zbláznil. Okamžitě odejděte!“ křikla Jana.

„Za pět minut.“

Jana stojí číhavě s velikým zčernalým nožem na krájení sodíku v ruce. Má dívka krájející lehký stříbrný kov – Borek ji uchopil za zápěstí a přitahoval k sobě, Jana se urputně bránila, má sladká sportovkyně, viď, tohle je lov, a díky tvému odporu se z něj nestávají jatka, Borek přitáhl vzpouzející se Janu k sobě a objal ji kolem ňader, rok jsem jezdil tři stanice autobusem jen pro vteřinové pohlazení dívčí hrudi, a staré vzrušení se rázem navrací, Jana se Borkovi silou vytrhla a utíkala k oknu na nádvoří, Borek ji předehnal a znovu uchopil, teď již pevněji, kdysi mi jakási Madda Serafinová utekla oknem, když já držel dveře, teď už vím, že držet musím tělo, nikoliv východy, Jana se bránila divoce nehty i koleny, kdysi mě nějaká Slávka ze skladu, škaredá strupatá holka, zchromila tímhle způsobem, ale tvé koleno není tak odzbrojující, a Borek přejížděl volnou rukou po vzpouzejícím se dívčině těle, „Borku… pusťte mě… aspoň na chvilku, mně vzadu něco prasklo –“, kdysi mě jistá Yveta doběhla takhle nějak školácky podobně a já vůl ji pustil, tebe už nepustím, má nádherná antilopo, „Jste surový, slyšíte? Pane Trojan, abyste se ve mně nespletl – já nejsem rozhoďnožka, na jaké jste zvyklý!“ kdysi mě jistá Zita Gráfová taky urážela a chtělo to jen ji udeřit, tebe však napřed políbím, a Borek přitiskl Janinu hlavu ke zdi a dral se ústy k jejím ústům, když už nemohla uhnout, vycenila aspoň zuby a Borek je líbal, náhle prudká bolest, ta čertice kouše, a kouše do krve, Borek vložil veškerou sílu do svého stisku a Jana začala konečně ochabovat, místo vzpěčování jako by se pažemi zavěšovala na má ramena, ne, to se nezdálo, teď ona sama se slabounce přitiskla ke mně, její koleno mi přestává působit bolest, jako by zaváhalo a na vteřinu zapůsobilo opačně, její rty se prolnuly s mými, líbáme se a naše oči nás rázem prozrazují jednoho druhému. Vtom se Jana vytrhla a prchla ze dveří. Doženu tě… UHNAT – já tě uženu.

Borek stál na nádvoří v bílém plášti, utíral si rukávem zkrvavený ret a zachvíval se prudkým štěstím, zimu teď už vůbec necítit, leden končí a přijde únor měknoucího sněhu, březen tání hran zimního monolitu, duben třpytu a vodního prýštění, květen luk, ptačího křiku a kvetoucích kaštanů a červen dlouhých dnů slunce vrcholícího v obratníku a taky jsme ještě neletěli tryskáčem, neplavili se ani banálním Baltem, natož Karibským mořem a Indickým oceánem, neviděli jsme štíty Alp nebo Kavkazu, natož Kordiller, And a Himaláje, a dosud jsem nebydlel ve vlastním bytě, mám chuť mít ženu, bydlet s ní a udělat si s ní naše dítě – co se nám setrvačně nabízí místo toho všeho? Tahat se až k žalostnému konci se stárnoucí manželkou direktora, který mi za to trapně šlape na paty. Tohle město bude asi příliš malé na románovou vášeň à la Stendhal – sbohem, Zito – ale dosti velké coby runway k překonání smrtící gravitace. Neboť i z bezvýchodného obležení se dá vždy ještě vzlétnout. Že jsme ztratili letiště? Nezbývá tedy leč kolmý start.

Ve své kanceláři vytočil Borek Zitino číslo 38657 a počkal, až se Zita ohlásila, pak jen stručně: „Zito, dnes ve čtyři na rohu Jateční.“

Přecházím kolem svého telefonu a zdůvodňuji si to – navíc a ovšem už zcela zbytečně – ba dokonce ještě i v románové rovině: Juliánovi Sorelovi posléze nezbylo než svou paní de Renal – a to byla už _nějaká_ láska – fyzicky zlikvidovat. Dík, monsieur Stendhal, za váš praktický návod k střelbě. Máte absolutně pravdu: skutečné řešení je řešení technické.

Inž. Borek Trojan pohlížel na své náramkové hodinky Cortebert a v 15.59 vyšel do Jateční ulice, přešel vozovku a nastoupil do čekajícího modrého vozu Zity Gráfové. „K řece,“ řekl jí tiše.

Při vystupování z vozu si natáhl rukavice, pro případ vyšetřování je nežádoucí rozsévat své otisky na zahradní brance a klice domovních dveří zvenčí, a bylo výborné, že Zita otevřela dům sama holou rukou. Takže ona sem přivedla mě. Z tohoto domu odejdu už sám –

Zamknout za Zitou domovní dveře a klíč ponechat v zámku pootočený tak, aby jej nebylo případně možno zevně vyrazit. Jakékoliv vyrušení je pro akci absolutně nežádoucí.

Zablácené boty znamenají mé kroky na podlaze, a nechť je jich co nejméně: žádné přecházení, které by připouštělo dojem přebíhání a tedy konfliktu. Zita sedá do svého křesla, a tedy se postavit za její záda, výraz jejího obličeje by mohl akci nepříznivě ovlivnit. Rukavice ponechat na rukou pro každou eventualitu.

„Zito. Mezi námi je konec.“

„Já vím.“

„Ale teď už doopravdy.“

„Tohle jsme už jednou říkali. Vydrželi jsme bez sebe tři dny. Borku, my přece už víme, že bez sebe nemůžeme být.“

„Spolu ještě méně. Je konec.“

„Tohle jsi mi mohl říct už do telefonu. Jsi však zde.“

„Abych to udělal důkladně. Zito. Jsi vdaná. Vrať se k svému muži.“

„Tohle mi radíš ty…,“ Zitina ramena se zachvívají pláčem. „Zito. Jsi matka. Tvůj syn tě potřebuje víc než já.“

„Au. Au. Aúúúú –“

„Já tě nepotřebuji už vůbec. Nýbrž naopak. Překážíš mi – ve všem.“

Zita se svezla z křesla na kolena.

„Zito. My přece nikdy nemůžeme spolu žít. Bydlet spolu. Vzít se – představ si naši svatbu. Oblékla by sis na ni své svatební šaty ze skříně?“

Zita leží na koberci a vydává bublavé slábnoucí zvuky. „Zito. Nenávidím tě. Protože mi kazíš život. Usiluješ o mé zničení. A potom, paní Gráfová, nepřehlédněte jistý věkový rozdíl mezi námi. Jste starší o deset let. De-set-let. Nemám nejmenší chuť na mesalianci. Chci něco lepšího. Miluji mladou dívku a ožením se s ní. Zkrátka: _jsi už moc stará.“_

Zita leží na koberci už tiše a nehnutě.

Nikdo nemůže předvídat, co provede, až se vzpamatuje. Ale provede-li něco, zjistí vyšetřovatel velice přesně příslušný časový údaj, a proto je nutno spěchat. Odemknout dveře a přirazit za sebou teď ovšem holou rukou. A rovněž zahradní branku, této se dotknout na několika místech dosažitelných pouze zevnitř. Ona mě sem přivedla, nepohodli jsme se, odešel jsem. Když jsem odcházel, seděla v křesle – ne. S křikem mě vyhnala. Křik ovšem nikdo neslyšel. Tedy: po kratším rozhovoru mě urážlivým gestem vykázala ze své chaty, a tedy jsem odešel.

Na autobus a pamatuji si náhodou přesný čas, protože autobus vyjížděl ze smyčky později (nebo dříve, to stanovím až podle skutečnosti) oproti jízdnímu řádu a já si ověřil správný čas u řidiče. Odjezd dle zasklené tabulky jízdního řádu: 16.40.

„Prosím vás, pane řidič, kolik je teď přesně hodin? Za tři minuty tři čtvrtě na pět? Děkuji!“

Protože autobus vyjížděl ze smyčky o dvě minuty později a já si ověřil přesný čas u řidiče. Takže tedy: 16.00 odjezd z rohu Jateční ulice. 16.25 příjezd do chaty a ihned roztrpčený rozhovor s nebožkou. 16.35 mě urážlivým gestem vykázala ze své chaty, a tedy jsem ihned odešel. 16.39 jsem už stál na autobusové stanici. Proč jsem se díval na hodinky? Abych zjistil podle jízdního řádu, kdy mi přijede autobus. Měl jet 16.40. Přijel 16.42 a já jím odejel domů, kde jsem se odebral ke své přítelkyni Janě Rybářové.

Borek vyběhl do schodiště v domě čp. 2000, jeho běh se zpomaloval a do prvního poschodí došel už velice pomalu, na odpočívadle stanul, bílé Zitiny dveře zazářily z šera a já už nebyl schopen udělat ani krok nahoru, Zito. ZITO!! –

Otočil jsem se a skákal po schodech dolů, za čtyřicet minut můžu být tramvají a autobusem zpátky v chatě a možná ji ještě zachránit, Zito, má lásko, má katastrofo, můj osude, já tě nemohu zabít… nejsem na to dost veliký.

Když Borek vyběhl z domu, předjížděla právě modrá škodovka, zabrzdila a Zita Gráfová vystoupila na chodník.

„– – –“

„– – –“

„Dobrý den… paní Gráfová,“ řekl Borek po delší chvíli.

„Dobrý den… pane inženýre,“ zašeptala. Ovšem, autem rychleji než tramvají a autobusem.

A Borek se otočil a šel od ní pryč, mocné hnutí duše dopadlo jak vlna na písečnou pláž, rychle odteklo tenkým filmem a nechalo na písku vyvrženého malého kraba s ulámanými nožičkami, žalostně groteskní obludičku, Borek šel velice pomalu do schodů, jeho krok se zrychloval, když se blížil k prvnímu poschodí, na odpočívadle se rozběhl a udýchán vrazil bez klepání do nezamykatelných dveří dívčí svobodárny ve druhém patře, „Jano –“

„Neslyšela jsem vaše klepání, Borku,“ řekla Jana Rybářová a oči jí jiskřily.

„Tak poslouchejte teď – slyšíte? To mé srdce na vás bouchá!“

„Ó. Ale opravdu se zdá, že jste do schodů letěl. Jste celý zpocený a bledý. Co jste mi přišel říct?“

„Tohleto –“ řekl Borek, rázně uchopil Janu za obě ruce a trháním ji přitahoval k sobě, Jana se bránila, Borek útočil… na kolejnicích svařených do tvaru kříže začali se dva mladí lidé se smíchem strkat a prát.

_„POSLYŠTE, VY jste mi strašně povědomý. Nebyl jste náhodou někdy vystaven v rakvi v krematoriu?“_

  

ŠTĚSTÍ MĚL americký kosmonaut Neil Armstrong. Při tréninku přistání na Měsíci došlo k havárii příslušného zařízení. 70 m nad zemí se mu podařilo zachránit se katapultováním. Zařízení spadlo a shořelo. Příčina se vyšetřuje. Již v r. 1966 přivedl Armstrong nouzovým manévrem Gemini 8 zpět na zemi.
