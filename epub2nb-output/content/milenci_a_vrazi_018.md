---
title: Obležení
contentType: prose
---

<section>

Julda se pokřižoval na čele, na rtech a na prsou, dotkl se čelem podlahy pod oknem, vstal, přešel chodbu v druhém patře domu čp. 2000 a zaklepal na dveře protější svobodárny. Borek Trojan ležel s rukama za hlavou na svém kavalci a bosými chodidly objímal kolmou kovovou trubku vodovodního potrubí.

„Paní doktorka Zíbrtová zde není?“ optal se Julda tiše.

„Evropa? Taje někde se svým ďáblem,“ zasmál se Borek.

„Ubohá… A i tebe, Borku, musím litovat…“

„Mě litovat? Ale mně je teď báječně… sám jste mi jednou řekl, že už nikdy nebudu tak šťasten jako teď na kavalci vycpaném senem. Začínám tomu věřit.“

„Ale tu ženu… paní Gráfovou přivádíš do neštěstí.“

„Ta žena je šťastná se mnou.“

„Ta žena může být šťastná jen se svou rodinou. Ty ji zabíjíš.“

„Teď už ne.“

„Stále víc a stále jistěji.“

„Ne! To není pravda. A jestli… pak zemřu s ní.“

„Ona zemře. Ty budeš žít.“

„Proč nás chcete rozdělit?“

„Život vás rozdělí. Jen pouhý čas. Pomysli, co bude s vámi za rok? Za dva roky? Za pět let? –“

„Mlčte už, proboha! – Spatný proroku špatné povětrnosti. Co je vám po nás? Nechte nás v našem hříchu – ale copak láska může být hřích? – když tomu opravdu nerozumíte. Neúnavnej požárníku, pane Juldo Serafine! Soustřeďte se třeba na něco jiného. Třeba na koleje, na kterých zrovna stojíte. Jak dlouho mám takhle bydlet, navíc k tomu jako štvanec v trvalém stavu ohrožení? Rok? Dva roky? Pět let?“

„Musíš být trpělivý, synáčku…“

„Jak dlouho? Rok? Dva roky? Pět let? Proč má trpělivost trvat déle než láska?“

„Říkáš láska a myslíš vášeň. Láska je věčná a trpělivost je cesta k ní.“

„A co když mě v půli té cesty vyhodí do sklepa? Je lepší vášeň v druhém patře nebo trpělivost ve sklepě? A vůbec, už jste mě otrávil dost. Dáša tu není. Spánembohem.“

Julda sestoupil s povzdechem ze schodů, před bílými dveřmi v prvním patře se pokřižoval a zazvonil.

„Copak – hoří?“ řekl ve dveřích ředitel Evžen Gráf.

„Sám víte, kde všude. Přišel jsem za vámi v bytové věci Borka Trojana a mého bratra Alexe. Proč jim neumožníte bydlet jako lidem?“

„Proč se nechovají jako lidé?“

„Proč jim neumožníte bydlet a chovat se jako lidé? Dejte jim ten pokoj.“

„Tuto agendu vyřizuje závodní správa budov.“

„Je Bogan Tušl pracovníkem závodní správy budov?“

„Bogan Tušl je už dost let zletilý, aby mohl odpovídat osobně za své činy.“

„Které jste mu vnukl vy.“

„Já nevnukám, já dbám o zdárný chod podniku a všech jeho zařízení.“

„Počítáte mezi ně i svěřené lidi?“

„Zajisté. Stejně jako dodržování směrnic, pravidel a zákonů. Vaši dva klienti je svémocně, protiprávně a nezákonně porušili. Proto budou následovat sankce až do uvedení do původního stavu.“

„Je pokládání kolejnic v lidském obydlí zákonná sankce nebo kruté bezpráví?“

„O kolejnicích mi není nic známo, pouze o násilném počínání těch dvou v našem domě.“

„Pojďte se mnou, já vám ty kolejnice ukážu.“

„Zatím mohu říct jen tolik, že před uvedením do původního stavu se věcí nehodlám zabývat. Je to otázka časové posloupnosti. Stejně jako můj program na zbytek dnešního dne: pracoval jsem. Teď odpočívám. Nechte mě na pokoji. Chci spát.“

Za otcem se zjevil syn Roman s bledým obličejem staženým zlobou, jeho rozšířené oči upřené na Juldu se třpytily nenávistí a chlapec zabouchl dveře těsně před Juldovou tváří.

Nazítří hned zrána ještě před započetím pracovní doby pokropil Julda láskyplně záhony bílých mečíků pod okny ředitelovy kanceláře a prodlel nad nimi v tiché radosti… zvuk sirény ho vytrhl ze zasnění. Julda pokropil hadicí celé závodní nádvoří, neboť nebe slibovalo parný den, pak si přivezl z truhlárny kolečko běloučkých pilin, rozsel je po betonové podlaze závodní hasičárny, pokropil vodou, zšedlé a nabobtnalé nečistotou země je smetal rýžovým koštětem, vyvezl ke kotelně a tiše hleděl, jak jsou vrhány plameni. Pak si umyl ruce a vešel do kanceláře pana zástupce ekonomického náměstka.

„Jsi bledý, synáčku, a ustaraný. Příliš se štveš a málo uvažuješ o věcech,“ řekl Julda a Bogan Tušl nad svou horou papírů na něho vytřeštil oči. „Přišel jsem tě poprosit, Bogane, abys už konečně přenechal pokoj Borkovi a Alexovi. Dej jim ho zařídit a odvolej své úředníky.“

„Tuto agendu vyřizuje závodní správa budov.“

„Způsobem, který jsi jí vnukl ty. Kdo vyřizuje agendu základních lidských potřeb?“ „Osobní a kádrové oddělení. Oddělení práce a mezd. Závodní jídelna. Závodní ošetřovna. Závodní knihovna. Dozorce umyváren. Závodní stráž – a právě tahle poslední je teď kompetentní v téhle věci. Vzkaž to těm dvěma. Násilně se nastěhovali. Násilně budou vystěhováni. To je vše. Běž.“

Julda neměl v tomto dni už dalších úkolů, proto usedl na sud na prahu hasičárny, jsa hotov k okamžitému zásahu, leč nebyl vyžadován a proseděl tak zbytek směny pohlížeje v meditaci k jihu ke světlým holým pohořím mrtvé země násypek a hald, k té nahé a tvrdé krajině, jak asi vypadá dnes Svatá země.

V oblaku pouštního prachu předjel k domu čp. 2000 třpytný modrý a stříbrný vůz, schránka marnosti a zasklená rakev pro dobrovolné štvance, kteří se řítí po cestách zapomínajíce, jak vypadá strom, polní květina a rosa v trávě a míjejíce se navzájem i sami se sebou v podobě prchajících od sebe a rozmáznutých šmouh… A není jejich zběsilá rychlost úzkostí z délky cesty před nimi, jež se k jejich hrůze časem žití nezkracuje, leč děsivě trvá, jako by ji dosud ani nenastoupili, takže cíl jim tak vzdálen, že již neuvěřitelný?

Paní Zita Gráfová vystupuje ze skleněných dveří a zevnitř jejího vozu zní hudba jak zvířecí skřeky, což ani na chvíli už nejste bez sebeohlušování schopni zůstat sami se sebou…

„Potřebujete někam odvézt?“ řekla vesele ta ubohá žena.

„Já ne, mé místo je zde v tomto domě. Jste si jista, paní, kde je nyní vaše místo?“

„To má být vtip? Copak já v tomto domě nebydlím?“

„V jeho prvním patře? Nebo ve druhém?“

„Tomu nerozumím…“

„Spíš nechcete rozumět. Kde je místo ženy – u svého muže a syna… nebo se svým hříchem u půdy?“

„I ve vaší zlé interpretaci je ta půda výš než to první patro.“

„Ve vašem pohledu je tedy peklo docela nahoře?“

„V mém pohledu začíná nebe hned nad mým stropem. Shodou okolností ve stejné úrovni s vámi. Což nejsme oba v druhém patře?“

„Oba ve druhém patře a hrůzná propast mezi našimi pokoji. V té propasti vidím plameny!“

„Měl byste tedy vidět, že já již hořím. Je mi v ohni lépe, než by mi bylo ve vašem studeném nebi. Nechte si vaše nebe bez lásky! A jestli máte srdce, pokloňte se před naším plamenem.“

„Já si před ním zacpávám nos, paní. Váš plamen páchne sírou!“

„Já vás lituji. A já vás nenávidím!“

„Já vás miluji jako sestru a lituji vaší záhuby.“

Julda Serafin osaměl v prachu ulice a bojácně pohlédl k přízemnímu Teovu oknu, okenice se zachvěla a ve škvíře se zjevila hromada polštářů oblačné barvy, Julda až po chvíli se osmělil vzhlédnout nad ni vzhůru a uzřel prastarou Teovu tvář a jeho upřený pohled – kam míří? Širokým obloukem obcházel dům Alex Serafin s posměšně vyzývavým pohledem a Teův zamyšlený pohled ho sledoval.

Julda mlčel a snažil se pochopit onen podivný vztah živého napětí mezi hříchem a pravdou, sám jsa hříchu neschopen. Ale snad právě hřích stigmatizuje silněji než ctnost a silněji poutá otcovu pozornost syn pobloudilý než syn poslušný, snad i vášeň, hřích, ba i zloba je způsob, jak být spolu, jako noc lemuje den, jako nenávist s láskou a bolest s blaženstvím zazáří až spolu naplno ve svém věčně živém a nerozlučném spojení. Extrema se tangunt. Smrt se jmenuje vlažnost a mrtvý je, kdo je lhostejný. Není snad, než mrtvá lhostejnost, bližší pravdě i sám hřích? A možná i spor zla s dobrem je spojením, jež s mlčící lhostejností nemůže nastat…

Alex zmizel v domě, Teo zavřel okno a Julda osaměl v prachu ulice před domem. Nikoliv, kdosi přichází. Spanilá dívka s čistou tváří…

„Dobrý den,“ řekla dívka. „Nejste náhodou pan Julda Serafin?“

„Jsem. A kdo jsi ty, dcerečko moje?“

„Já jsem Jana Rybářová. Poslali mě za vámi – a já vás hned poznala, podle oblečení.“

„V čem ti mohu pomoci?“

„Podívejte se, pane Serafine, víte, já jsem nová zaměstnankyně Kotexu, nastoupila jsem do laboratoře přímo ze školy a potíž je v tom, že… Já zkrátka nemám v Ústí kde bydlet. Už týden dojíždím z Malešic, to je taková vesnička za Mostem, a mám to dvě hodiny vlakem ráno sem a dvě hodiny zas odpoledne domů… A ve vašem domě je prý dívčí svobodárna…“

„Ano, je tady takový pokoj, v druhém patře. Ale teď v něm bydlí dva muži.“

„Dva muži… v dívčí svobodárně?“

„Před lety tam bydlely dvě dívky a jedna z nich se vdala. Až nyní se se svým mužem odstěhovala.“

„Tak jak tam přišli ti dva muži?“

„Oni bydleli špatně, tedy dole v přízemí. A tak jednou v noci se tajně přestěhovali do toho druhého patra.“

„A to jen tak, nadivoko? Bez povolení? To přece není správné.“

„Není to správné. Pánové z vedení podniku je proto chtějí zase vystěhovat.“

„A kam?“

„Tam, kde byli dříve.“

„Tam, kde bydleli špatně?“

„Ano, zpátky tam.“

„Ale to přece není správné!“

„Není to správné… máš pravdu.“

„Tak ať se to všecko uvede do pořádku!“

„O to se musíme postarat. Ty nám pomůžeš.“

„Moc ráda! Tady se mi bude líbit, je to blízko od fabriky a krásný velký dům…“

„Je už starý, dcerečko…“

„Ale dá se z něj ještě moc a moc udělat. Ale napřed se musí zavést pořádek! Přece to nejde, aby lidé bydleli špatně! A aby se museli stěhovat v noci jak loupežníci! Vždyť přece v tak velikém a krásném domě musí všichni bydlet krásně!“

„Beati esurientes et sitientes iustitiam, quoniam ipsi saturabantur,“ řekl Julda s úsměvem.

„To je latinsky, že? Vy jste právník? A co to znamená?“ ptala se neúnavná Jana Rybářová.

„Jsem pouze hasič, dcerečko, a znamená to: „Blahoslavení, kteří lační a žízní po spravedlnosti, neboť oni nasyceni budou.““

„Ano, spravedlnost musí být. A lidi musí bydlet. A nezapomeňte na mě –“

„Rád ti pomohu v tvé nouzi. Přestěhuji se sám dolů do přízemí a ty budeš bydlet v druhém patře s mojí sestrou Maddou. Zítra požádám pány o dovolení a ještě dnes si sbalím kufr. Už pozítří zde můžeš být –“ a odmítaje dívčiny díky utekl Julda do domu a vesele stoupal po schodech vzhůru.

Za zmučeným dřevem dveří bývalé dívčí svobodárny ve druhém patře se ozvalo ženské štkaní, Julda zbystřil sluch – to je Dáša! – a bez okolků vrazil do těch dveří. Paní doktorka Zíbrtová klečela na kolenou, drhla zem mezi kolejnicemi a vlasy jí padaly do uplakané tváře.

„Paní doktorko! Já vás tolik hledal. Vstaňte a pojďte se mnou!“

„Juldo… já už nemám kam…“

„To se vám tak zalíbilo ve vaší úloze služky?“

„Já ho miluju… tvého bratra Alexe. Udělal ze mě něco horšího než jen služku – ale já ho miluju! –“

„Milujete mého bratra nebo své tělo v jeho objetí?“

„Miluju všecko, co se ho týká… I rány od něho…“

„A nemilujete ty rány ze všeho nejvíce? Svou bolest vyvolanou chtíčem ukájející ten chtíč?“

„Nechte mě… jděte pryč. My dva si už řekli všecko, co se dalo říct. Jsem jeho, protože chci –“

„Protože chcete být vyrvána sama sobě! Ale k tomu mám já dost síly. Půjdete se mnou. Paní doktorko – vstaňte!“

„Ne! Ne! Ne!“

„Já vám pomohu –“ a Julda uchopil Dášu za rameno a silou ji zvedal vzhůru k sobě, Dáša křičela, škrábala, kopala, a když se nohou vzepřela o kolej ve zběsilém už odporu, chytil ji Julda za vlasy a vlekl přes koleje, po zemi a přes chodbu do svého pokoje, Dáša ječela, válela se po zemi a tloukla do ní pěstmi jak šílená. „On mi říká Evropo – a já chci být už jen jeho!“ řvala jak posedlá, „chci svého ďábla – na sobě i v sobě!“

Julda se pokřižoval, zajel si rukama pod svou plátěnou kajdu, nahmatal uzel na holém těle, rozvázal jej, vytáhl svůj zčernalý provaz, přeložil v polovině a smyčkou zmrskal ženu u svých nohou, až se zkonejšila, ztichla a zmrtvěla.

Pak ji opatrně zvedl na loktech a uložil na svůj kavalec, Dáša spala jak dítě a Julda ji něžně pohladil po vlasech, rozhlédl se po svém pokoji a tiše vzdychl, dnes tady přespím tedy naposledy, kolik let jsem zde prožil… Však děvčatům Maddě a Janě Rybářové zde bude dobře, rád postoupím své místo a sejdu dolů k montérům.

Julda vytáhl zpod kavalce svůj kufr, složil do něj svůj sváteční černý oblek, černé boty a bílou košili, holicí břitvu se štětkou a roubíkem mýdla, ručník, beraničku a ohmatanou bibli – toť vše, už jen starý ovčí kožich, v němž odejdu jako jsem v něm před lety přišel.

Madda se přivlekla domů až kvečeru, zničená a tichá, natáhla se na postel v šatech a okamžitě usnula. Julda klečel na svém místě u okna dlouho do večera a tiše se modlil za Borka, za zchvácenou hříchem a nešťastnou paní Zitu, za smrtelně unaveného jejího muže Evžena Gráfa a pobloudilého syna Romana, za Dášu Zíbrtovou, zmítající se a sápanou, za zatvrzelého Bogana Tušla, jeho ženu Jolanu a jejich dítě, které už brzy přijde, za pyšného Franka Seckého a jeho ženu Helenu, za spanilou dívku Janu Rybářovou, která prahne po spravedlnosti a důstojnosti člověka a pozítří zde zaujme mé místo, za nedobrého bratra Alexe, za nevědomé lidi na staré faře a za jejich maličké, Tvé i mé nejdražší, můj Pane… Pak si prostřel svůj ovčí kožich na podlahu k nohám Dáši Zíbrtové a přemítal, zda učinil dnes vše, co mohl, snad ano, a v tiché radosti – spravedlivý usíná spokojen, ztichlý a bez žádosti zkojen – šťastně usnul.

V noci naléhavé klepání na dveře a Julda se na svém kožichu vztyčil. Madda pravidelně oddechovala v hlubokém spánku, ale druhé lůžko prázdné – kam zmizela Dáša? Nepozorovaně asi vyšla a nyní prosí o vpuštění…

Za dveřmi stál chlapec Roman Gráf a mlčel se sklopenýma očima. Do ticha noční chodby zaznělo z protějších dveří Dášino sténání – ona prchla zpátky k Alexovi! –

„Pusťte mě dovnitř nebo umřu,“ říkal Roman chraptivě, „musím vidět Maddu. Ve dne mě odhání a tak aspoň, když spí… Potřebuju ji pohladit…“ Z chlapcova dechu odporně páchl alkohol.

„Což můžeš chtít vstoupit do ložnice dívky?“ řekl Julda poslouchaje bolestně za protějšími dveřmi sílící Dášino chroptění.

„Já vás prosím!“ vykřikl Roman Gráf.

„Já tě k ní nepustím!“ vykřikl Julda Serafin.

„Ty ničemo, ty grázle, ty bachaři a fízle! –“ vřeštěl Roman jak zběsilý, „tak já si pro ni přijdu jindy a jinak! A tebe přitom zabiju!! –“

To ječel ten ubohý chlapec a vztekle dupal dolů po schodech, celý dům se jakoby rozevíral, slyšet pootevírání dveří, cítit zatajený dech naslouchajících, i pád jablka by teď všichni mohli zaslechnout, chlapec řval svou nenávist z plných plic a celý dům ji hltal jako už jediné nestvůrné ucho.

</section>

<section>

_ŠESTNÁCT LET ČEKAL pan Henry Damman ze Stuttgartu, jehož koníčkem je pěstování kaktusů, na svůj velký okamžik. 16. července letošního roku – hodinu před půlnocí – rozvily se pak konečně jeho tři kaktusy známé pod romantickým označením „Královna noci“. Pan Damman s rodinou, sousedé i odborníci se pak mohli několik hodin potěšit pohledem na krásné květy. K páté hodině ranní „královny“ zvadly. Tyto kaktusy zalévá pan Damman jen jednou za osm neděl, a to jedním náprstkem vody._

JEDNA FIRMA na výrobu hudebních automatů v New Yorku nabízí zajímavý automat s návodem k použití: „Při vhození 5 dolarů rozbije automatické kladívko kteroukoli vámi označenou desku.“

</section>

<section>

No tak já tady bohužel pořád ještě jsem, abyste na mě nezapomněli – Roman Gráf, nejzbytečnější člověk na světě a ten kluk, co všem už jen překáží.

Fotříkovi vadím, že kvůli mně nemůže odpoledne spát. Jako fotřík má přece povinnost svýho juniora vychovávat, a tak fotřík místo odpoledního spinkání na mě ospale zírá až půlhodinu v jednom kuse, mlčky, protože copak my dva si ještě můžem říct? Borek Trojan taky mlčí, když je fotřík na cestách a my se potkáme na chodbě našeho bytu, jakápak taky komunikace mezi máminým šamstrem a synáčkem – ale Borkův ksicht mě i beze slova pohřbívá hluboko do spodních geologických vrstev naší české kotliny, někam mezi trilobity a dolů pod ně, do druhohor, prvohor až nulohor. „Jdi pryč,“ říká mi Madda, má holka krásná jak bohyně a má squaw, „nechcu tě ani vidět.“

A má máma už není má máma a já nejsem už její syn, pan inženýr Borek Trojan mě z ní vytěsnil jak kyselina sírová ze sirníku v Kippově přístroji, kterej teď ve škole zrovna probíráme. BaS + H2SO4 = BaSO4 (to jsou ti dva, jak příšerně se do sebe zaklesli svejma elektronama…) + H2S, to je smrdutej sirovodík, kterej k všeobecný úlevě vytěká a zmizí, mámo, jak nám bylo spolu dobře v našem BaS – ale dostalas zřejmě víc, nežs mohla dostat ode mě.

Mámo, odpusť, že ještě existuju –

Na hlavě mi z toho utěšeně přibejvá bílejch vlasů, a když je počítám jen na spáncích, a to jen _úplně_ bílý, protože nažloutlý beru jako vyšisovaný sluncem a nepočítám je – tak mám na levým spánku 27 a na pravým 42 úplně bílejch vlasů.

Je září a my dětičky už zas chodíme do školičky. V klase jsem nikdy nebyl oblíbenej ani v nejmenším, to jsem si aspoň myslel a byl v tom kus uklidnění, že horší to už nemůže být – ale věci můžou být vždycky ještě o moc horší. Máme novýho a úplně stupidního frančtináře, kterej v jednom kuse kurví ten svůj chlebodárnej jazyk, a když mi to už vysloveně začalo rvát boltce až po střední ucho, dovolil jsem si ho maličko poopravit – já za to přece nemůžu, že jsem každoročně v Paříži, kam on se nikdy nedostane, a je to tak děsnej zločin vědět něco přesněji než kantor? – a klasa udělala ze zbytku hodiny cochcárnu, oni to brali tak, že se zas honím s tou mou nešťastnou Paříží, za kterou se už stydím, ale jim je už dobrý všecko, co je proti mně a při tělocviku, když hrajeme „pasáka“ (koncentráčnickej vejmysl našeho tělocvikáře Sádi: u protějších zdí dvě žíněnky a dvě mužstva, úkol je dopravit merunu na opačnou žíněnku a přitom se může všecko) se obě mužstva zajímají víc o mě než o merunu. Jediný pochopení jsem našel u dějepisáře, ale to jsem si jen myslel, kdy mě vzal do svýho kabinetu a šeptal mi, že prej jsem jako Oxforďan mezi Křovákama, šeptal pořád tišeji, že jsem Ganymedes a Orfeus a krásnej bílej mladík mezi barbarama a přitom mě začal hladit po kolenou a jel po mně pořád vejš… a tak jsem teď v boudě sám už docela.

Madda přede mnou utíká a já ji pořád hledám, nemůžu uvěřit, že by to všecko mohla zapomenout… Co dělá pořád v té montércimře v přízemí? Chodím kolem těch dveří a často se tam srazím se Stěpou, tím jejich klukem a oba čekáme na Maddu, Stěpa si zatím roztomile krátí chvíli tím, že mě kopá do nohou, dělá jakoby nic, jako by už odcházel, a najednou mně zezadu úplně drtí kotník podrážkou jak chrousta… to _moc_ bolí. Ale ještě víc, když jdou montéři a chechtají se mi do očí. Udělal bych absolutně všecko, aby se mi přestali smát, dovedl bych kterýhokoliv z nich zabít – ale kterýho, když Madda je asi už všech… Zabít někoho a aby mě pak vedli _schodištěm kolem otevřenejch dveří Před dům Středem naší ulice S rukama uvázanejma na takovou tu kládu přes ramena Jako chodící Kristus z filmu Viva Maria Všichni se stavějí do špalíru a žasnou Kdo by to do toho kluka řek, všichni říkají A dívají se pořád na mě Madda jde kolem a taky se zastavuje A dívá se na mě Zase jako tenkrát, když jsme ještě byli spolu –_

Jak se Maddě leskly oči, když mě tenkrát na náměstí poslala za Frankem Seckým, abych mu vzkázal, že je svině… a když říkala, že její parta ho chtěla zabít kvůli ní. Na koho mám jít teď, má squaw? Kdo nám bere naše milování? Protože pochop, že já nemůžu věřit, že bys to byla ty sama.

Ne! Ty vůbec ne, ty mě máš přece pořád ráda. Kdo jinej? Fotřík – vůbec ne, naopak, ten mi po hodinovým odkašlávání a smrkání řekl, že holka je každopádně lepší než čuchat éter – fotřík ne, ten je ze mě už jen znavenej. Máma – tu už vůbec nezajímám, té už jen překážím a vadím, když se v noci vplížím do jejího kvartýru – protože můj kvartýr to už není a „domů“ neříkám, protože nerad brečím – ale já snad tady ještě pořád bydlím… To už mám zmizet? A jak? A kam? Máma mi to samozřejmě servíruje děsně ohleduplně a tak a právě tohle mě nejvíc deptá – kdybyste mě teda radši vyhodili ze dveří, já bych se třeba bránil a tak bychom se aspoň spolu poprali – nebylo by to lepší, než před sebou utíkat?…

Pak je zde Julda Serafin, Maddin poručník a bachař. Julda na mě žaloval fotříkovi i mámě, Julda proti mně agituje a pořád fízluje… ale Julda je chudák jenom idiot.

Vstávám, jím, chodím do školy, která mě otravuje a kde já všecky otravuju, zas jím, sprchuju se ve vaně, vyhýbám se rodičům, aby se oni nemuseli vyhýbat mně, flákám se kolem baráku a večer hraju Maddě pod oknem na foukací harmoniku, abych aspoň _nějak_ k ní směl vstoupit… ale Madda mou muziku už neposlouchá.

Nějak k ní vstoupit, JAKKOLIV se dostat DOVNITŘ, poněvadž venku je zima a umírání, VSTOUPIT DO DĚJE znamená vstoupit mezi lidi do tepla, jaký se platí vstupný, zaplatím rád jakoukoliv kulatou sumu, kterou mám nebo i nemám, aby mě všichni začali konečně _registrovat…_ Jinak jste úplně zbytečnej. Jinak jste úplně mrtvej muž. A zbývá už jen dorazit se vlastní rukou.

Všichni umřem, jen co spadne bomba. A chudák ten, kterej už dlouho před tím přestal žít… Opatřit si jizvu, abyste byl aspoň k rozeznání v té hromadě mrtvol na bojišti. Jako chlap a ne jen jako 2 876 943 215. oběť.

Staří Sparťani pro svý dorostence organizovali bičování před tváří kněžky, to byla náramně snadná maturita, prostě místo o devíti v černým obleku ve sborovně to měli o devíti bez obleku v chrámě, bylo to zřejmě kratší než maturita a taky příprava k tomu asi zábavnější než Kippův přístroj na smradlavej sirovodík, mizerná francouzština od chlapa, kterej jakživ neviděl živýho Francouze, a politicky kastrovanej dějepis od pana teplouše.

Jiný národy jdou na to vostřejc, tak třeba všelijaký ti Dajákové a tak, u kterejch se mužem stane ten, kdo napřed _udělá svýho muže…_ A jistě v tuto chvíli teď někde sedí chlápek z Oxfordu, kterej má někde nad krbem mezi vycpanejma hlavama antilop a tygrů pistol nebo kudlu s takovým jenom nenápadným vroubkem na rukojeti… a do smrti už žádný mindráky, jen si sedí u toho svýho krbu se sklenkou vizoura, kouká do ohně a vzpomíná na zážitky svýho nádhernýho mládí.

Kohože to zabil? No nepřítele. Prostě _někoho…_ kdo stejně musí umřít. Jako třeba Raskolnikov zabil tu starou bábu. Proč? Kvůli sobě samýmu… Jako Herostrates zapálil chrám prostě jenom proto, aby ho lidi _registrovali._ A kdo dneska ví tom chrámě? Nikdo a o Herostratovi ví každej. Anebo jako don Quijote píchal kopím do větrnýho mlýnu… a od té doby je každýmu pro smích.

Na Revoluční ulici prodávají krásný dýky s držátkem z jeleního parohu. Kdo si je kupuje? Jaká je spotřeba dýk v krajském městě za rok? A co když se vás prodavač optá, nač dýku potřebujete? Co je vám do toho, pane vedoucí? To ne, mohl by se naštvat a neprodat. Jeden spolužák mě prosil… on je z venkova a večer se bojí chodit z nádraží domů, on bydlí v takový jedný vesnici, co je za ní trestaneckej lágr a ti trestanci co chvíli utečou a on přijíždí vlakem vždycky v noci… To taky ne. Kupuju to jen tak, z recese, je to přece zboží na prodej. Chci to dát otci k svátku, můj otec je fořt. Budu to mít na otevírání dopisů. Máma zlomila klíček na sardinky a poslala mě to koupit na otvírání konzerv…

Stojím před výkladem s dýkama a nenávidím se, jakej jsem posera. Odhodlat se k vraždě je pro mě asi lehčí než si jít koupit dýku… protože tohle je teď hned, tamto kdovíkdy a zřejmě nikdy…

„Dejte mi tu, co máte za výlohou!“ řekl jsem frajli za pultem.

„Tu za dvaapadesát nebo za sedmdesát?“

„Za sedmdesát…“

„Tak to dělá celkem osmdesát dvě koruny… Protože to prodáváme jen s koženým pouzdrem –“

Dýku si chlap vezme do ruky sám. A tak jsem si ji koupil i s pouzdrem. Má krásnou rukojeť z jeleního parohu… mý rytířský kopí. Ale žádnej don Quijote a větrný mlýny… smutný frašky bylo už dost.

Všichni čtyři montéři ve svý montércimře, i Stěpa, ale Madda z baráku pryč – já zajásal: konečně novej a _skutečnej_ nepřítel, a ne tedy Madda sama…

A tak jsem zajásal a řek jsem si, jde se na to, boys, frčel jsem tramvají do města hledat Maddu a bylo mi po těch dlouhejch dnech zas jednou dobře, v kapse jsem mačkal jelení paroh a knoflík pouzdra tak odepnutej, že to vytasím během jedný vteřiny, chlápek se posere hrůzou a prchne a já si odvedu svou squaw.

Začal jsem v Grandu v prvním patře, kam Madda přede mnou vždycky chodila. Šílený ksichty, ty její kamarádky, a jak na mě zíraly, když jsem se jich po Maddě ptal… Že prej za chvilku určitě přijde a abych prej teda chvilinku počkal a zatím něco zaplatil.

Ksichty chlastaly akorát pivo a já teda klidně cáloval, holky si vyprosily ještě pár kovovejch korun na juke-box a přehrávaly si v jednom kuse _Don, Diri Don,_ takovej cajdák, pořád kolem dokola a úplně si přitom chrochtaly. Vlastně chudáci holky, některý by docela ušly, kdyby se občas vykoupaly. A měly tady málo kluků a tak trsaly dvě a dvě… Páni inžinýři, tohle já tak vědět dřív, jak to tady chodí – jenomže z kluků bych tady byl nejmladší.

Jenomže mně teď kráčí už _jenom_ o Maddu. A Madda nešla, venku už začala tma a holky schlastly už štěně piva za mý prachy, no prosit a živijó! Možná že Madda je teď už doma a třeba jen tak chodí před domem a ráda by mě zrovna teď viděla – ale holky mě teď už nechtěly pustit, Madda prej jistě přijde a tak jsem tam seděl až do zavírací hodiny.

Jedna holka, který ostatní říkaly Mrcina, se po velkým šuškání s ostatníma vyškobrtala k telefonu (musel jsem jí na něj dát dva pětadvacetníky) a hned byla zase zpátky, Madda prej na nás počká v parku za Chemičkou. A tak jsme šli – šest holek a já. Byly dost udělaný z toho piva a cestou pořvávaly, naštěstí tou dobou jsou ulice už prázdný.

V parku za Chemičkou byla tma jak v pekle, došli jsme k jakýsi lavičce a všichni jsme se na ni namačkali… Holky začaly být takový divný a tak… cítil jsem jejich surový ruce na sobě… bylo to moc zlý a moc ošklivý. Ony se mi přitom smály a já poprvé před lidma brečel. Už úplnej tajtrlík pro každýho, už jak pisoár – ne, takhle se už nedá žít.

„Di vode mě pryč, Romane, a táhni,“ řekla mi Madda na schodech. „Já tě nenávidím.“

To přece nemůže být pravda – – Tohle přece nemůže být z mé Maddy, to jí musel někdo nakukat – –

„Julda mě přesvědčil…,“ řekla Madda.

„Julda mě s tebou nepustí,“ řekla Madda.

– – a já pochopil, že se musím sebrat teď, nebo se už nikdy neseberu. Jestli se teď neodvážím, bude ze mě tímhle stylem už za pár dnů jen rozšlapaná medúza. Julda Serafin. Už mám _svýho muže._

Napil jsem se rondy na kuráž, toho bílýho kubánskýho rumu, kerýho mi tenkrát dala napít máma, a řekla mi přitom: „Teď už jsi muž, Romane.“ Tak mi to řekla. Dík, maminko, já se teď už sám postarám, aby ses o mě už nemusela starat a abych ti přestal překážet.

Rondu v těle, v jedný kapse dýku a v druhý foukací harmoniku jsem se vydal po schodech nahoru do druhýho patra, chtěl bych předtím Maddu ještě naposledy pohladit, pak to už nepůjde – zaklepal jsem na dveře a _můj muž_ mi přišel otevřít.

Já prostě nemůžu vrazit kudlu do člověka. A vůbec ne, když mi nic nedělá.

„Já tě k ní nepustím!“ křičel _můj muž,_ ale to bylo od něho pořád moc slabý, to nic není, že mě nepustí v noci do svýho pokoje ke svý sestře, a tak jsem mu nadával a ječel na celej barák jak zjednanej, aby _můj muž_ se trochu víc vzchopil a usnadnil mi mou věc – nebo aby přišel někdo z domu a tu věc mi znemožnil?…

Samozřejmě se zas nic nestalo. Slezl jsem zpátky dolů domů a kolena se mi třásly až do rána jak po maratónu. Kerej jsem nedoběhl. Vždyť jsem už málem zabil člověka – –

Ráno jsem vstával. Snídal mramorovou bábovku a kakao. Šel pěšky do školy. Akáty začínají žloutnout, kaštany rezavět. Slunko se leskne na dláždění. Ulice voní novinama a kávou a v oknech hrají rádia. Děti jdou do školy s aktovečkama na zádech a pošťuchujou se a chechtají se v jednom kuse. Je mi šestnáct roků. Slunko začíná hřát – PROČ PROBOHA JSEM NEŠŤASTNEJ, KDYŽ JSEM SVÝHO MUŽE NEZABIL… nemělo by to být opačně? –

Ve škole fránina hned první hodinu, bez komentáře. Pak fyzika, kterou nenávidím. Děják, při kterým mě pan profesor už odepsal. Chemie – má máma byla sirník, vlivem sírovky se z ní stal síran a já jsem sirovodíkovej pšouk, Kippův přístroj především smrdí a ve zkumavce se hadičkou srážejí kationty třetí analytické skupiny jak sedlá krev. A pak dvě hodiny tělocviku pod soudruhem profesorem Sáďou, kterej už nedočkavě velí položit žíněnky jak branky, úplně zbytečně, protože jediná branka v tyhle hře jsem já, a když jsou dvě hodiny těláku pohromadě, přestávka se mezi nima nedělá. Jak vesele a bez mindráků mě všichni bijou těch devadesát minut – oni se se _svým mužem_ prostě neserou.

Přímo ze školy jsem jel na plovárnu, bez plavek, o koupání mi tady nikdy moc nešlo. Autobus skoro prázdnej… a prázdnej trávník na břehu až k drátěnýmu plotu Jachtklubu, prázdno pod okopaným akátem naší klasy. Kdysi jsem tudy vedl Maddu, svou holku krásnou jak bohyně a svou squaw… ani tenkrát mě klasa neregistrovala. Zítra se o mně dočtou v novinách. Chodějí se trestanci koupat? Až sem po letech přijdu, budu mít tělo vypracovaný dřinou v dolech a na zarostlým mohutným hrudníku bohatý tetování. Voda je už studená. Jelen naplil do řeky a kus jeho parohu mám v kapse. Ten jelen umřel pro mne. Teď napliju do řeky já.

Fotřík doma spí a viditelně se bojí, aby mi zas nemusel mluvit do duše. Teď se už vyspíš dost, tatínku. Máma vypadá udiveně, že mě tady ještě vidí. Stojí u vodovodní trubky a telegrafuje svýmu šamstrovi nahoru, že ještě není čistej luft, starej sice pojede pryč, ale co s tím klukem Romanem, co s tím pitomým klukem… všichni si oddychnete a všem se vám uleví.

Čekám na večer, nasávám rondu a je mi dobře. Tenhle den byl užitečnej: názorně mi předvedl, co všecko už nechci a jak málo ztratím – a že bych už moc takovýchhle dnů nesnesl. Čekám na večer, nasávám námořnickej bledej rum a na nebi vyplouvají první hvězdy. Hvězdy dávnejch císařů a básníků. Každej odešel, jak nejlíp uměl. Hvězdnýmu nebi je to fuk, vidělo toho už příliš. Teď se už jen tiše chechtá a těší se na chvilku, kdy spustí bombu.

Procházel jsem se naší ulicí a s tmou vešel do domu, ještě nebylo moc pozdě. Starej Teo chrupal ve svým přízemí –

</section>

<section>

Prastarý Teo těžce slezl ze své hromady peřin a polštářů, nyní stojí u dveří vedoucích na schodiště a mlčky naslouchá.

Čeká, co udělají lidé… nebo to už ví? Proč tedy slezl ze svých lůžkovin? Že by ještě doufal…

</section>

<section>

– a naproti v montércimře zvuky, který je líp neposlouchat –

</section>

<section>

„-o-ja-ja-, o-ja-ja-“ skučí Madda rozkoší a Olda se nad ní vzpíná na pažích, aby ji lépe viděl pod sebou, navíc si na to rozsvítil a ze sousedního kavalce je sleduje Stěpa na pokraji dalšího záchvatu.

</section>

<section>

– a tak stoupám po schodech a z našeho prvního patra smích a pobavené hlasy. Je čtvrtek, náš jour fixe, a naši s panem inženýrem Seckým a paní doktorkou Zíbrtovou hrají bridž. Trochu dupám, stane se něco? Samozřejmě se nestane nic. Co sám neudělám –

</section>

<section>

„Jeden kříž,“ licituje Zita Gráfová. „To jde Roman po schodech…“

„Jedny kára,“ licituje Dáša Zíbrtová. „Kam by tam nahoru šel…“

„Jedny srdce,“ licituje Evžen Gráf. „Včera vyhrožoval Juldovi…“

„Jedny piky,“ licituje Frank Secký. „Kéž by tak toho Juldu trochu pochroumal…“

„Dva kříže,“ licituje Zita. „Já toho Juldu prostě nesnesu.“

„Dvě piky,“ licituje Dáša. „Mně je už z duše odporný.“

„Tři kříže,“ licituje Evžen. „Ten pán mě unavuje a nudí.“

„Tři kára,“ licituje Frank. „Je to idiot.“

„Čtyři kříže,“ licituje Zita.

</section>

<section>

Druhé patro, místo činu. Dveře _mýho muže._ Z protějších dveří hlasy a hádka. Proč není pan inženýr Trojan dnes s paní Gráfovou? Ale to má hned několik příčin: paní Gráfová má dnes svůj jour fixe a tak pan inženýr Trojan využil volného odpoledne k načerpání nových pohlavních sil. Další příčina, ta nejpitomejší, je ten pitomej kluk Roman, kerej nám pořád překáží. Trochu dupám. Nikomu nic nevadí.

Dveře _mýho muže._ Otevře mi dnes znovu? V jedné kapse mám dýku s pouzdrem, jeho knoflík dávno rozepnutej. V druhý kapse foukací harmoniku. Na co hrál Nero při požáru Říma?

Klepu na dveře, _můj muž_ mi otevírá, vstupuji dovnitř – ta úžasná uvolněnost, když jste už úplně v zadeli – proboha snad mi ještě neuvaří čaj – proboha, snad se ještě něco stane…

„Madda zde není,“ říká Julda Serafin.

„Přišel jsem za vámi,“ povídám já.

„Rád si s tebou promluvím, synáčku. Nesedneš si?“

„Ne! Děkuju, ne…“ Ale takhle ho nezabiju nikdy, takhle se za chvilku spolu rozpláčeme a já zas jak včera slezu po schodech dolů domů. Ráno vstanu. Posnídám mramorovou bábovku a kakao. Půjdu pěšky do školy – NE! Už nemůžu.

„Přišel jsem vás zabít,“ povídám. Je to děsný – říkám to docela konverzačním tónem: „Budete si přát ještě kostku cukru, pane inženýre?“ Měl bych začít řvát – v rauši jde všecko líp a samotná ronda je slabá… Vždyť máš _svýho muže_ už před sebou –

„Já jsem hotov zemřít kdykoliv,“ usmívá se Julda Serafin. „Proč mě chceš zabít, synáčku?“

„Protože mi překážíte! A neříkej mi synáčku!! Protože mi překážíš!!!“

„Právě odtud odcházím. Místo mne zde bude bydlet Jana Rybářová, je to čistá dívka… Čekám tady už jen na Maddu a pak se hned přestěhuji dolů do přízemí – podívej se: všecky své věci už mám v kufru…“

Jdu blíž k _svýmu muži,_ musím přece přijít k němu docela blízko, když nemám revolver, jenom kratičkou kudličku, kterou do něho musím vrazit úplně celou… a možná několikrát – Nejhorší ze všeho jsou ty kroky přímo proti němu, když se na mě dívá a usmívá se… Kdyby byla třeba tma nebo já se k němu vplížil zezadu a nepozorovanej… MUSÍM NĚCO DĚLAT, beru jeho kufr do ruky, je poloprázdnej a mlátím s ním o stůl a řvu, řvu zoufale a ze všech sil, snad to někoho přiláká, ten můj řev, snad ještě někdo přijde, řvu co nejhlasitějc a na celej dům řvu – „Tohle že jsou všecky tvý věci?! Komu to chceš nakecat?! Dyť je to skoro prázdný!! Ale mě neobelžeš!! Lumpe!! Grázle!! Bachaři!!! Fízle!!! –“ –

</section>

<section>

Nad kolejemi v bývalé dívčí svobodárně ve druhém patře sedí tři muži na dvou kavalcích a už druhou hodinu se handrkují o tento prostor.

„Všecko je otázka dohody! Proč se nechcete dohodnout?“ volá Bogan Tušl.

„Už ti nevěřím! Jsi zrádce a lokaj starýho Gráfa!“ křičí Borek Trojan.

„Dej nám každýmu garsonku s balkonem a jsme dohodnutý natotata!“ povykuje Alex Serafin.

„Nemůžete být zas maximalisti – buďte zas realisti,“ naléhá Bogan.

„Chcem bydlet – to je maximalismus? Jako lidi – to není realismus?“ rozhořčuje se Borek.

„Naval dvě garsonky s ústředním topením!“ chechtá se Alex a kouše maso.

„Počkejte – psst! Co se to tam děje…,“ říká Bogan. Dveřmi doléhá děsný řev z protější místnosti: Roman Gráf tam seřvává Juldu.

„Kdyby Juldovi radši nějakou utřel,“ přeje si Alex, „slovama se s ním už nic nepořídí…“

„Kdyby ho chtěl přerazit v kříži…,“ touží Borek. „Ale on ho tam vážně morduje. Neměli bychom…“

A Borek vstal, leč Alex ho strhl zas zpátky na kavalec. „Asi se tam schyluje k pěknýmu ublíženíčku,“ chechtá se mezi dvěma doušky piva, „tak je to správný, sranda musí bejt, kdyby fotra věšeli.“

„Ať si teda dají do držky,“ souhlasí Borek. „Když se perou spolu dva modří kreténi…“

„Přišla by docela vhod nějaká větší mela,“ šeptá Bogan, „vyrazili bychom Juldu i s tou děvkou, vy byste šli místo nich – copak oni nebydlí v bývalé mužské svobodárně? – a tady se zas obnoví právo a rozhodnutí vedení…“

</section>

<section>

– řvu pořád víc, už zoufale, už víc to nejde… A už chápu, že v tomhle domě se nestane už nic, co já sám neudělám.

„Madda tě nemá ráda,“ říká Julda, „a je to tak lepší, že ona je rozumnější než ty. Musíš se s tím smířit…“

A tak děkan, _můj muži,_ tohle je právě ta potřebná forsáž, vrazím ti to do ledvin až po rukojeť, jen co se trochu otočíš, protože už jen tvý oči mi bránějí, ty tvoje oči řežavý, protože oči ovčí, _můj muž_ má na sobě takovou tu nemožnou kajdu, co se fasuje ve fabrice zdarma a na ní plechový knoflíky, ten horní knoflík je oblejskanej jak malý zrcátko a poulí na mě jak rybí oko, tenhle knoflík už nezapomenu nikdy, do smrti smrťoucí, teď nemůžu bodnout, nevidím _svýho muže,_ jen ty ovčí oči a jen to oko ryby, který voslňuje jak silnej reflektor –

A náhle Julda Serafin vstává, obrací se ke mně zády, už nevidím ty jeho strašný tři oči, už koukám po něm níž, _můj muž_ si pod oknem kleká a ruce dává před sebe pryč, k jeho ledvině už mám jen dva metry, už jen dva kroky a předpažit, teď už dokážu všecko, jsem silnej a statečnej, už nad vším, už jako bůh jen s hvězdama –

</section>

<section>

__Pane, smiluj se nad nimi, neboť nevědí co činí__

__Obléklas mi na to boxerské rukavice Dýku si už chlap vezme do ruky sám Maddo Má holko krásná jako bohyně Má squaw Já pro Tebe bych měl krvácet__

__Není to dlouho, můj synáčku, co jsem ti kupoval kuličky na hraní Odejdu rád, jak běloučká pilina, už unavená tolika zlem, jež musela pozřít Vstříc očistnému plameni Pro vás drán železem Rád zemřu místo vás Abych vás svým tělem vyrval vašim tělům__

__Bál jsem se toho Muselo to přijít Maddo, má katastrofo Teď už se nebojím Dívej se, kněžko v chrámě, jak jsem statečnej Už ani brvou nehnu Už se nikdy nebudu bát Komunikace prostě, není jako není cesta, není spojení a není řeč Už se nebudu muset učit špatně francouzsky Už nemusím do školy Už mě nemusíš vychovávat tatínku Mámo, já už ti nebudu vadit__

__To Pán mě k sobě volá Já ti odpouštím, synáčku můj Budu se za tebe modlit u Jeho trůnu Pane, nejsem hoden__

__Povedou mě středem naší ulice Všecky okna se otevřou jen kvůli mně Všichni mě budou registrovat jak nikdy Maddo, má lásko Ty na mě pohlédneš zas jako tenkrát, když jsme ještě byli spolu__

__Per eum, cum eo, in eo omnia Svou agonii vám všem__

(Pokračování příště)

JEDENADVACETILETÝ obyvatel Tokia usmrtil svého stejně starého spoluobčana, protože ho nechal dlouho čekat před telefonní budkou. Hovor trval 20 minut a tento nápor nervy mladého pachatele nevydržely.

</section>

<section>

„Myslím, že zakrátko dosvědčíme pěknou vraždičku,“ ušklíbl se Alex, když domem zazněl první skřek, „a za pár dní se budem stěhovat do lepšího…,“ a chutě se zakousl do bloku uzeného. Bogan s Borkem na sebe mlčky hleděli a ve zracích obou mladých mužů se zrcadlilo napjaté soustředění.

</section>

<section>

Bridžová společnost z prvního patra se trousila na chodbu. Zita horečně mumlá chlapecké jméno.

„Pozor, madam, váš syn se nejmenuje Borek, nýbrž Roman –“ říká jí ledově doktor Evžen Gráf.

„Já se tam bojím…,“ šeptala Dáša Zíbrtová na schodech, pustila se zábradlí a svezla se na kolena.

„Neměli bychom napřed telefonovat policii?“ řekl Frank Secký a především dopil sklenku courvoisier V. S. O. P., o němž reklama tvrdí, že jej pil císař Napoleon.

</section>

<section>

„-o-ja-ja- o-ja-ja- o-ja-ja!“ kňučela Madda, svíjela se, „JOU! JOU! JOU!“ Na svém kavalci vyl Stěpa v novém záchvatu. A dole v přízemí opustil prastarý Teo dveře na schodiště a namáhavě lezl zpátky na svou hromadu lůžkovin až vysoko ke stropu. Může tak starý muž ještě plakat?

</section>

<section>

SRNEC ZABIL SEDM LIDÍ. Na silnici mezi Landsbergem a Schongauem v Bavorsku se srazil západoněmecký osobní vůz se srncem a dostal smyk. Auto, které jelo za ním, na něj v plné rychlosti najelo. Na místě bylo šest ze sedmi lidí z obou vozidel mrtvých, sedmý zemřel ještě před odvozem do nemocnice.

</section>
