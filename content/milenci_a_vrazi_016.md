---
title: "Obležení, dobyvatelé a\_milenci"
contentType: prose
---

  

Zita stála u zdi v šeru chodby svého bytu v prvním poschodí přimykajíc se koleny, stehny, rukama a celým tělem ke kolmé kovové trubce vodovodního potrubí a čekala na Borkův signál shora, na jeho zavolání, třela se tváří o trubku již horkou z jejích polibků, hladila ji a přejížděla po ní rty… Cos to ze mne udělal, zlý kadete. Můj bosý řecký hochu. Kdo z nás dvou je teď svatý Šebestián? Mé tělo se ježí Tvými šípy jak dikobraz. Má kůže však nenasytně prahne po dalších. Mé maso Ti chystá nové doušky krve. Střílej do mne, můj lučištníku! Buď krutý a přesně miř. Nemohu se toho už dočkat – už zabubnuj!

Borek ležel s rukama za hlavou na svém kavalci v pokoji v druhém patře a bosými chodidly se opíral o kolmou kovovou trubku vodovodního potrubí, stačí zabubnovat na ni čtyřikrát kleštěmi jak paličkou do gongu, BANG, a za pár okamžiků stane přede mnou má zajatkyně, ochotná zakusit a podstoupit cokoliv, co mi jen přihraje má zjitřená obrazotvornost, vděčně se podrobí už absolutně všemu a jak vášnivě –

BANG! BANG! BANG! BANG!

– – – –

Až za tmy sestupovala Zita z druhého patra domů do svého prvního poschodí a vrávorala dolů po schodech. Jak kolem lámaná. Jak ukřižovaná, naražená na kůl a upálená. Jak mě kůže pálí! Však jak jsem hořela! Kolik Tvých šípů si v sobě odnáším! Pocit po ranách je sladký, vzkříšení se podobá. Pozvi mě zas brzy do své katovny, miláčku. Jak dovedu hořet! A jak šťastná být –

Syt masa a vína, za víčky dosud rudou rotaci a doznívající rozkoš v těle, procházel Borek zvolna naší noční ulicí a z nohy na nohu si přehrnoval návěje béžového prachu, jak v noci na pláži Riviéry před hotelem Grand Balmoral, a vladařsky klidný zíral k srpnovému nebi žíhanému meteory splněných přání.

V noci krátce před 23. hodinou vyšla Zita z domu čp. 2000, na ulici odemkla svůj vůz a nastartovala. Pomalounku, tiše. Jako vrah. Sebevražedkyně. Účastnice čarodějnického sabatu v lese u řeky. Nezapomnělas koště? Projíždím ulicí, zahýbám a přibrzďuji. Borek naskakuje dovnitř. Nemluvíme spolu. Vtipkuje se snad v sakristii před pontifikální černou mší? Rychle projíždíme městem počestně spících oken. Proč zrovna počestně? Je v nich vidět právě jen tma. Co dělá počestnost potmě? V noci je město stříbrné. I popelnice, i okopané dveře samoobsluhy, i kanálové mříže. Přeplněné odpadkové koše vyhlížejí jako koše s květinami. Obloukový most jak spící brontosaurus, vjíždíme mu do tlamy. Asfaltka podél řeky je výhradně pro nás. Stromy jsou posněžené lunou. Vjíždím na palouček, brzdím. Šaty necháváme ve voze. Cítím na nahých ramenou chladný van jak pohledy tisíců očí. Připadám si jako na pranýři. Je mi zde dobře. Pod měsícem, tou ženskou hvězdou. Čekám miláčku, kate. Chtěla bych zemřít tady a teď –

Borek vedl Zitu travou ke břehu a na navigaci ji přiměl k běhu, poběž se mnou, miláčku, a usměj se, ještě, ještě a ještě víc, do řeky jsem ji musel vysloveně vhodit, šla rychle pod vodu a tahal jsem ji za vlasy nad černou hladinu, podívej se kolem, lásko, plavem tady mezi hvězdičkami a kdo doplave dřív k měsíčku – a už se začala smát se mnou, plavali jsme o závod a šlapali vodu proti sobě jak líbající se vodní cyklisté, Zita si výskla jak malá holka a já ji lechtal pod vodou, pištěla a hihňala se jako školačka a oči jí zářily za mokrými vlasy, z řeky jsem vylezl už s veselou a temperamentní studentkou – takhle mi už zůstaň! Prej zůstane – ty mi nesmíš už stárnout a co máš pořád s tím umíráním, ty mně nesmíš umřít – prej když MNĚ nesmí, tak prej ona tedy neumře… Zito, já tě miluju! Že prej i ona mě – A šťastně jsme blbli na trávě, až začalo svítat, z bujnosti jsme nejeli ještě domů, ale lehli si na spuštěných opěradlech auta a lidi! My vám tam usnuli! A když průšvih, tak rovnou průser a frčeli jsme si to tak o šesti ráno podél řeky klubající se z plínek oparu a zaparkovali rovnou na náměstí, bum! A šli snídat do mlíčnýho baru dole v automatu Svět, kakao a párky s křenem a kapra v majonéze, když jsme teda přišli od vody, u našeho pultíku snídali dva staříci pivo s pivem bez chleba a pokukovali po mé holce Zitě a páni! Oni mi ji začali balit! A Zita se smála a jela přímo do kanceláře a já fabrickým stopnutým náklaďákem vesele přímo do fabriky na dvůr. Sraz: ve dvě u mě. Mám to z fabriky kousek, a když poběžím –

„Udeř mne zas,“ praví Corinda, napsal Langston Hughes a řekla Zita Borkovi. „Ne –“ odpověděl Borek a odhodil svou černou kůži na zem, „– už ne.“

„Chci z tvé ruky rozkoš i bolest – je-li obé od tebe, nenacházím v tom už žádný rozdíl.“

„Ale já ti nechci dělat bolest! Protože ta tvoje teď už bolí i mě!“

„Dosud tomu tak nebylo, viď…“

„Dosud ne, až teď. Čím to je?“

„Čím asi?“

Že jsem tě začal milovat.

A já tebe. A že jsme to oba poznali.

Že jsem od sexu dospěl k erotice a odtud k lásce –

Obrácený postup, viď? Leč dík i za něj: aspoň nás to nejlepší teprve čeká.

Že se má zášť ukojila a sytá ustoupila lásce.

A má touha po kruté rozkoši vyklidila své místo radosti – já teď už nepotřebuju trpět.

Každý potřebuje lásku a ta je k dostání. Její cena: miluj mě.

Pokus se o to a naučíme se to spolu…

Láska není kořist a kořistí není ani svět…

Láska není oběť, ani není dar. Láska je ruka podaná ruce a ty dvě ruce se proplétají a tisknou.

Kdo by toužil po svém skolení?

Naopak toužíme po polibcích.

V lásce není vítězů…

… ani poražených.

Láska není maso –

… nýbrž tráva, mléko a vzduch.

A hudba.

A hudba.

„Dej mi to koště,“ řekl Borek Zitě.

„Nedám. Zametání je ženská práce.“

„Tak já ji dnes udělám sám.“

„Já sama ji udělám.“

„Tak teda spolu…,“ a naše ruce se setkaly na násadě koštěte a zametali jsme pod kavalci a mezi kolejemi.

Ťukáme si na potrubí spojující naše dvě podlaží, kdykoli se nám zamane, já kleštěmi BANG a já nůžkami Klap, ráno, večer i v noci a jsou to dlouhé telegramy, je to pořád jeden telegram s jednoslovným textem: MILUJI. A náš dům zní tím štěstím z kovu a tím štěstím se kov potrubí roztahuje do libovolné délky a my dva nosíme každý svůj konec naší společné trubky stále s sebou, do města i do fabriky, a trubka v obou směrech ve dne v noci vysílá a přijímá náš společný vzkaz jednoho druhému – milujem se a jsme stále spolu.

  

LÁSKA NEZNÁ MEZÍ – to znovu dokázal 27letý Richard Shane a 18letá Mary Holmesová. Oba vězňové v trestnici na Long Islandu v USA se s obtížemi domlouvali odtokovou rourou tak dlouho, až se do sebe zamilovali. Slovo dalo slovo a nakonec se rozhodli, že se vezmou. Vězeňské orgány nestály v cestě. Měly jenom podmínku: párek musí jít k oltáři v poutech.
