---
title: Dobyvatelé
contentType: prose
---

„To je slabounkej čajíček,“ smála se Madda, když Jana vykloněná z okna konečně vytáhla svou dětskou hračku: na černé niti zavěšenou vydlabanou tykev vyloženou rudým celofánem a uvnitř hořící svíčka, „toho by se lekl jen hodně už zdrchanej starej paralytik…“

Madda se smála také proto, že Olda ji zrovna lechtal pod kolenem a až pod přísným Janiným pohledem toho nechal (na krátký okamžik a po něm navázal na předchozí už značně výše).

„Jestli chcete vážně srandu, tak bych věděl o něčem lepším,“ řekl Olda v tom krátkém okamžiku. „To se vezme třeba kapesník a chytne se fenka a ten kapesník se jí otře důkladně –“

„To znám,“ řekla Jana. „To jsme dělaly doma taky.“

„Ale nejlepší je dát špendlík do okna,“ řekla Madda. „Zapíchneš ho zvenčí do okenního kytu hlavičkou těsně ke sklu a táhneš nit přes ulici a jak zatáhneš – ženský se modlejí a mužský střílejí…“

„Jak bych mohla zapíchnout špendlík Gráfům do okna?“ řekla Jana nespokojeně.

„To se už něco vymyslí… Alex – Alex jim třeba hne na střeše anténou televize, to jim zbourá obraz, Alex to pak půjde k nim spravit a přitom tam ten špendlík vrzne…“

„Maddo, prosím tě opravdu ze srdce –“ říkala Jana se zářícíma očima, „mohla bys mi takhle pomoci?“

„Hned za Alexem skočím. Dej mi černou nit dlouhou přes ulici a špendlík se skleněnou hlavičkou. Ale za to?“

„Půjdu do kina a vrátím se hodně pozdě,“ slibovala Jana horlivě.

„Málo.“

„Tak já si pak sednu na nádraží do čekárny a přijdu třeba až…“

„Na to je už zima. A kdyby ses třeba jenom obrátila ke zdi… My budem potichu, viď, Oldo –“

„Mluvit se přitom snad ani moc nedá –“ šklebil se Olda, „ale jestli má jít Jana zase na nádraží, tak já radši vypadnu. Mně by to pomyšlení přitom vadilo.“

„Tak, Jano, už žádný brikule!“ zvolala Madda. „Chceš přece, abych ti pomohla? No tak vidíš.“

Madda odskočila k Alexovi a Olda se začal zouvat.

V noci pak ležela Jana zachumlaná do dvou přikrývek, víc hlavu přikrytou než tělo, ale až příliš k ní doléhaly zvuky z druhého kavalce, zpocená Jana zatínala zuby a cpala si palce do uší, jak dlouho budu muset ještě všecko toto snášet, chci už svého muže. _S_ _ním bydlet v našem pokoji Jsem už dospělá Jeho objetí A jeho vzdechy slyšet Aby tak vzdychal štěstím jako ten muž v objetí Maddy Udělám všecko, co si bude přát Až to budeme mít my spolu, musí to být VELIKÉ –_

A jednou si vzpomenu na tuhle mikulášskou noc, jako vzpomínám na všecky, které už byly, jak jsme se s bratříčky navzájem budili, abychom viděli svatého Mikuláše a anděla, čerta jsme se báli, stejně to všecko dělal náš tatínek, tatínku, chci, abys věděl, že na tebe pořád myslím a že dělám všecko řádně a dobře, jak má být, jak tys mě to učil, pravda zvítězí a zlo dojde trestu, jak ta zlodějská kočka pojde, předtím zešílí, zlým brambory, uhlí a rány metlou, hodným perník, jablka a pohlazení, budeme mít hodně dětí a spravedlivě je odměníme a ty pak mě a já pak tebe a spolu budem štěstím vzdychat a každý den znovu a znovu.
