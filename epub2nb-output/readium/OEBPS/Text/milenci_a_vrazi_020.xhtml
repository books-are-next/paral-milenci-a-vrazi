<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>milenci_a_vrazi-14</title>
  <link href="../Styles/milenci_a__idstyles.css" rel="stylesheet" type="text/css"/>
</head>

<body id="milenci_a_vrazi" xml:lang="cs-CZ">
  <div>
    <p class="MLP-UROVEN2-PARAL" id="toc_marker-3-12"><a id="x.12506"></a>Dobyvatelé</p>

    <p class="MLP-text-bez1radku">Ještě než červený budíček z&nbsp;plastiku dozněl na své rezonanční desce (na kruhovém sedadle jediné židle v&nbsp;montércimře) stála Jana Rybářová u&nbsp;okna a&nbsp;natáčela tvář vzhůru, aby v&nbsp;ranní mlze viděla sám vrchlík nebeské polokoule, a&nbsp;když se jí zazdálo, že slibuje modř, zaradovala se: bude krásný den! A&nbsp;protože laciný budíček zvonil dnes pro změnu zas o&nbsp;čtrnáct minut dříve (včera o&nbsp;jedenáct minut později, stál šedesát korun a&nbsp;to jsou pro mne velké peníze), postávala Jana u&nbsp;okna a&nbsp;v&nbsp;jitřním chladu si tiskla přeložené paže k&nbsp;tělu v&nbsp;noční bavlněné košilce (po mamince: ač sterým praním zprůsvitněla a&nbsp;srazila se o&nbsp;dobrou čtvrtinu, sahala pořád hluboko pod kolena), vzhlížela vzhůru a&nbsp;radovala se, že bude krásný den. Spolubydlící Madda Serafinová měla ještě půlnoc.</p>

    <p class="MLP-text">Jana rozhodila své lůžkoviny (tj. nepovlečenou svědivou houni s&nbsp;podezřelými tvrdými skvrnami, směšně krátké prostěradlo protýkané spinkami ze slamníku plněného senem a&nbsp;polštářek jak pro pejska před boudu), aby vyvětraly, a&nbsp;na sousedním prázdném kavalci (žijeme si zde luxusně: pro dvě holky pět kavalců!) začala ostrou rozcvičku vypínáním břišních svalů („Holky, budete mít břicha, že po vás budou kluci šílet&nbsp;–“ smála se tělocvikářka na průmyslovce, když tohle učila zrudlé žákyně na ripstolu) a&nbsp;po bohaté sestavě cviků všestranně rozvíjejících svalstvo celého těla končila dvacítkou kliků na podlaze, dvacítkou poctivou a&nbsp;tvrdou, dvacetkrát s&nbsp;napjatým tělem dolů až po dotek konečků prsů se zemí, Jana udělala kliků třiadvacet a&nbsp;z&nbsp;posledních sil výskokem do vzpažení, těžce oddychující, zrudlá, zbrocená potem a&nbsp;šťastná, že jich svede už třiadvacet, je nádherný být mladá zdravá holka, Jana roztočila kohoutek naplno a&nbsp;nastavovala tvrdě tryskajícímu vodnímu kuželi tvář, ramena, ňadra (ráda, že Madda dosud spí, neboť Jana se styděla mýt se před družkou nahá) a&nbsp;hltavě chlemtala, až pocit hladu poněkud zeslábl, oblékla se, postavila plechový hrneček mléka na vařič a&nbsp;budila Maddu.</p>

    <p class="MLP-text">„Nech mě, kruci, di do hajzlu&nbsp;–“ vztekala se Madda s&nbsp;očima zalepenýma ospalkami a&nbsp;pokoušela se obrátit čelem ke zdi, leč Jana splnila svědomitě svůj každodenní úkol (za který mi Madda už za chvilku začne děkovat) obzvláště bolestivým štípáním do Maddiných podpažních jamek (vždyť já doma budila pět sourozenců, tohle je jen legrace proti tamtomu!), až Madda posléze spustila nohy z&nbsp;postele na zem a&nbsp;líně vrníc se posadila&nbsp;– Jana se odvrátila, vadila jí nahota takto bezostyšně servírovaná, a&nbsp;věnovala se svému mlíčku. Pila je vlažné asi 30 °C jak doma kozí mléko přímo z&nbsp;vemene&nbsp;– jestlipak je někdy ještě ochutnám… Ale i&nbsp;toto kupované kravské mléko Janě chutnalo, odstředění jako by zesílilo jeho mandlovou příchuť (chci ji tam mít a&nbsp;tak ji tam mám) a&nbsp;Jana je labužnicky srkala rychlými malými doušky. Pak ustlat, vyčistit si boty, znovu umýt ruce, učesat se&nbsp;–</p>

    <p class="MLP-text">„Ty toho ale stihneš po ránu,“ zívala Madda, která pořád ještě seděla nahá na posteli, třela si nohu o&nbsp;nohu a&nbsp;malátně se škrábala na zádech, „…&nbsp;ale děkan, žes mě vzbudila.“</p>

    <p class="MLP-text">Jana se usmála na svou družku a&nbsp;šla, vrchlík nebe opravdu jako by už modral a&nbsp;Jana rychle kráčela prašnou ulicí. Modrošedé kontury závodu, věž, stanice a&nbsp;haly v&nbsp;jitřním oparu jakoby větší než celá rodná vesnička Malešice, vynořují se jak silueta vysněného modravého města na obzoru… Co všecko by se tady dalo dělat&nbsp;– a&nbsp;co se tady místo toho dělá:</p>

    <p class="MLP-text">„…&nbsp;a&nbsp;když jsem se pak podívala do klozetu, byla jsem úplně konsternovaná,“ říkala vedoucí laboratoře soudružka inženýr Helena Secká, „víte, že já měla úplně mastnou moč?“</p>

    <p class="MLP-text">„A&nbsp;myslíte, že to máte po tom?“ zajímala se živě mladičká, ale veskrze už zkažená Evka.</p>

    <p class="MLP-text">„Pf&nbsp;–“ řekla pohrdavě Kamilka, prakticky nepracující, ale nedotknutelná dceruška náměstka sousední Cosmopharmy (paní Helena zas manželka zdejšího náměstka, paní Olga jeho bývalá milenka a&nbsp;Evka příští, jen co prý jí dorostou ňadra&nbsp;– je to tady laboratoř technického rozvoje nebo ústav šlechtičen a&nbsp;odkládací harém?!&nbsp;–) a&nbsp;paní Olga zatím mlčky, leč zjevně intenzivně myslela na svého řezníka z&nbsp;jatek.</p>

    <p class="MLP-text">Všecky čtyři braly Janu Rybářovou od prvního dne jako holku z&nbsp;Balíkova a, zcela lhostejny k&nbsp;průmyslové chemii, projevovaly neúmornou snahu zaučit ji zejména do nejintimnějších věcí těla v&nbsp;říji s&nbsp;bohatým školením zejména v&nbsp;technických detailech&nbsp;– jestli tomuhle říkají láska, tak jsou proti mně ubohé, ať už měly milenců sebevíce&nbsp;– Jana dosud neměla chlapce&nbsp;– vím já o&nbsp;skutečné lásce víc než tyhle všecky čtyři dohromady.</p>

    <p class="MLP-text">„Tak povídejte už, paní Olgo&nbsp;–“ zajímala se živě Evka, nepostradatelná naslouchačka absolutně čemukoliv, „–&nbsp;jaký to bylo včera?“</p>

    <p class="MLP-text">„Povídej ty,“ zívla paní Olga.</p>

    <p class="MLP-text">„Já včera nic, až dneska. Chci zkusit to, jak jste posledně říkala…“</p>

    <p class="MLP-text">„To rozhodně zkus, to je ohromný&nbsp;–“ ožila rázem paní Olga a&nbsp;nasála kouř, jako by chtěla celou cigaretu vypít jedním douškem, „ale dej si ho napřed jen na kraj, abys pak mohla&nbsp;–“</p>

    <p class="MLP-text">„Jdu pro destilku!“ křikla Jana a&nbsp;rychle vyklouzla z&nbsp;laboratoře.</p>

    <p class="MLP-text">Návod paní Olgy totiž pokračuje příšerným způsobem&nbsp;– už jsem to slyšela dvakrát. Když se dva lidi opravdu milují, mohou snad úplně všecko… Ale když se nemilují, jsou to vepři. A&nbsp;paní Olga svého řezníka nemiluje, jen si ho připouští. A&nbsp;navíc, vyslovit tyhle věci mohou jen velice špinaví vepři. Tyhle věci se přece dají i&nbsp;při nejhlubší lásce dělat jen potmě a&nbsp;hned smazat něžným polibkem na tvář… a&nbsp;tak chodím pro destilovanou vodu až desetkrát denně. Práce tady moc není&nbsp;– ale laboratoř je tedy zařízená překrásně. Časem něco vymyslím&nbsp;–</p>

    <p class="MLP-text">V&nbsp;poledne přichází Karel Pekař, izolatér, který se zrovna vrátil z&nbsp;vojny a&nbsp;usmyslil si, že se mnou bude chodit: příliš dlouhé vlasy a&nbsp;příliš krátké kalhoty, o&nbsp;ostatním těžko něco říct, ani hezkej, ani zas škaredej a&nbsp;fanda do motorových letadýlek, co se pouštějí na provázku, dělají se na to soutěže a&nbsp;Karel na nich zabije všecky neděle&nbsp;– roztomilý hraní, ale trochu dětinský, ne?&nbsp;– a&nbsp;pořád na mně chce tetranitrometan, což je výbušnina, a&nbsp;jakýsi japonský balzám, o&nbsp;němž jsem v&nbsp;životě neslyšela. Kromě letadýlek už toho moc neví…</p>

    <p class="MLP-text">„Tak co, kam si dneska vyrazíme?“ baví mě Karel Pekař.</p>

    <p class="MLP-text">„Dneska nemůžu. Mám moc práce.“</p>

    <p class="MLP-text">„Jakou ty můžeš mít, prosím tě, práci?“</p>

    <p class="MLP-text">„Nevím, kam dřív skočit!“</p>

    <p class="MLP-text">„Tak si skoč se mnou…“ To je ústecké rčení nebo brept?</p>

    <p class="MLP-text">„Kam bys chtěl se mnou skákat?“</p>

    <p class="MLP-text">„Ale to jsem jen tak řek…“ Ovšemže brept.</p>

    <p class="MLP-text">„On tomu říká <span class="MLP-znak-kurziva-11b">skákat!</span> Hihihihihi&nbsp;–“ piští Evka pitomě.</p>

    <p class="MLP-text">„Skokani jsou ti nejlepší…,“ praví mnohasmyslně paní Olga, ale houby mnohasmyslně, smyslně zas míří ke svému jedinému tématu a&nbsp;Karel se blboučce řehtá, až se z&nbsp;toho zpotil, chudinka.</p>

    <p class="MLP-text">„Jdu pro destilku!“ volám a&nbsp;jdu se jen tak projít po nádvoří. Nikomu to nevadí a&nbsp;dělají to tady všichni. Pod okny ředitelny je záhon nádherných bílých mečíků, už docházejí, pomalu by se měly vykopat cibulky a&nbsp;uložit na zimu, nikdo se o&nbsp;ně už nestará, když jsem nastupovala, ještě nádherně kvetly, to se o&nbsp;ně ještě staral pan Julda Serafin, dobrý člověk&nbsp;– zavraždil ho mladý pan Gráf.</p>

    <p class="MLP-text">Po nádvoří chodí dvě a&nbsp;dvě úřednické myši v&nbsp;bílých pláštích, ony je fasují dvakrát ročně, my v&nbsp;laboratoři jenom jednou za rok… Nesou se jak labutě a&nbsp;jsou to pitomé husy, úřednická šlechta… když jsem si první den troufla v&nbsp;závodní jídelně sednout k&nbsp;jejich stolu, odsedly si, jako by se mě štítily&nbsp;– myslí si, že nadutost a&nbsp;pitomost si mohou dovolit, jedna vedle druhé má tatínka v&nbsp;nějakém vedení něčeho. Já jsem pro ně vzduch a&nbsp;nána z&nbsp;Balíkova. Mně tatínek už umřel a&nbsp;živím se sama&nbsp;– co zbude z&nbsp;vás, krůty, až vám ti vaši pomřou? A&nbsp;že tady budou navěky, tomu teda nevěřte&nbsp;–</p>

    <p class="MLP-text">Po návratu z&nbsp;práce odpočatá Jana začala uklízet montércimru, což znamená naházet Maddiny věci do skříně a&nbsp;je uklizeno, přeprala si prádlo (měla jen dvě soupravy, třetí, jemnou a&nbsp;úplně bílou, zatím nenosila), z&nbsp;přebytku sil si přecvičila spartakiádní sestavu a&nbsp;otírala se pak mokrým ručníkem&nbsp;– přitom shora stropem stříbrné ševelení, to Gráfovi v&nbsp;prvním patře se sprchují, pěkná spravedlnost: kdo se umaže víc, laborantka pracující s&nbsp;kyselinami, louhy a&nbsp;jedy a&nbsp;dělnice z&nbsp;provozu&nbsp;– nebo pan ředitel?!&nbsp;– a&nbsp;podrážděně <span>přejížděla</span> zrakem celou tu bídu našeho žalostného příbytku, strop jako po ostré střelbě, špinavé zdi a&nbsp;rozbitá prkna podlahy, na nich pět kavalců, poničený stůl, jediná židle a&nbsp;výlevka na zdi&nbsp;– tohle snad mají i&nbsp;těžcí zločinci ve vězení. Přitom nahoře v&nbsp;tomto domě je úplně prázdný pokoj v&nbsp;druhém patře a&nbsp;podle papírů je to dokonce dívčí svobodárna&nbsp;– proč nám ji nezařídí a&nbsp;nedají pánové Gráfové, Seckých, Tušlové&nbsp;– ale proč by se tak obtěžovali, ty náno, oni všichni mají kvartýry s&nbsp;nejmíň třemi pokoji, koupelnami, balkony, telefony, ledničkami, televizory, garážemi a&nbsp;vilami u&nbsp;řeky, ty buď ráda, že jsme tě pustili vůbec do baráku, a&nbsp;pěkně nás teď musíš zdravit a&nbsp;pořád děkovat&nbsp;– Hnusáci, copak je to tak příliš chtít bydlet a&nbsp;žít důstojně?!&nbsp;–</p>

    <p class="MLP-text">Pro uklidnění začala Jana žehlit oboje svoje naposledy včera vyžehlené šaty a&nbsp;přeskládala si věci v&nbsp;kufru (dosud netknutá souprava prádla z&nbsp;jemného bílého nylonu, učebnice švédštiny, „Ivanhoe“ od Waltera Scotta, tenisová raketa „Vikomt“ a&nbsp;v&nbsp;jejím plátěném pouzdře ukrytá spořitelní knížka s&nbsp;první padesátikorunou uloženou ze mzdy, celkové jmění Kčs 350,–, rezervní dětská zubní pasta „Perlička“, růžová a&nbsp;sladká, zaječí tlapka od tatínka pro štěstí a&nbsp;dosud netknuté pantoflíčky z&nbsp;jemné bílé kůže), všecek svůj majetek, o&nbsp;kolik více věcí <span class="MLP-znak-kurziva-11b">bych byla schopna pečlivě se starat</span> <span class="MLP-znak-kurziva-11b">Kolik více prádla ošetřovat</span> <span class="MLP-znak-kurziva-11b">Pro dvě dospělé osoby</span> <span class="MLP-znak-kurziva-11b">A&nbsp;pro děti</span>&nbsp;– Jana usedla na jedinou židli a&nbsp;s&nbsp;rukama u&nbsp;spánků se začetla do mnohokrát již přečteného rytířského románu „Ivanhoe“, krásného příběhu ušlechtilého a&nbsp;statečného rytířského krále Richarda Lví srdce a&nbsp;jeho boje proti záludným, podlým a&nbsp;nemravným Normanům, to jsou předkové dnešních Francouzů, <span class="MLP-znak-kurziva-11b">chtěla bych žít ve Švédsku</span> <span class="MLP-znak-kurziva-11b">V&nbsp;bílém domě na žulové skále nad modrým zálivem</span> <span class="MLP-znak-kurziva-11b">Čisté a&nbsp;hluboké smrkové hvozdy</span> <span class="MLP-znak-kurziva-11b">Bosá chladným pískem k&nbsp;moři</span> <span class="MLP-znak-kurziva-11b">Líbat se při přílivu…</span> Jana se naučila dvacet nových švédských slovíček a&nbsp;se skládací silonovou sítěnkou omotanou kolem zápěstí&nbsp;– mám ráda volné ruce&nbsp;– vydala se pěšky do města.</p>

    <p class="MLP-text">Plné ulice aut a&nbsp;za sklem strnulé obličeje, vzadu si vždycky vezou prázdná místa, jak asi oni vidí svět&nbsp;– rozhodně jinak než my, co chodíme pěšky&nbsp;– a&nbsp;možná to jsou i&nbsp;dva úplně rozdílné světy…</p>

    <p class="MLP-text">Plné ulice mužů a&nbsp;houští jejich civících svlékajících pohledů, to si opravdu myslí, že mě přímo z&nbsp;chodníku dostanou do svých postelí?!&nbsp;– Jako velice hezká dívka brala Jana Rybářová mužský zájem o&nbsp;svou osobu na vědomí s&nbsp;výsměchem a&nbsp;pohrdáním. Co vy víte o&nbsp;lásce, vlasatci, plešatci a&nbsp;pupkáči&nbsp;– <span class="MLP-znak-kurziva-11b">můj muž je štíhlý jako chrt a&nbsp;vlasy má z&nbsp;hedvábí, nad bílým čelem se mu třpytí jak Kleopatřinu Antoniovi v&nbsp;šarlatu a&nbsp;zlaté zbroji…</span></p>

    <p class="MLP-text">Za sklem kavárny Savoj Borek Trojan a&nbsp;Zita Gráfová z&nbsp;našeho domu, to se ta děvka ukazuje s&nbsp;milencem už docela veřejně, syna má ve vězení pro vraždu&nbsp;– nojo, holt paní direktorová si může dovolit už asi všecko. Jak tahle stará čarodějnice mě přivítala tenkrát v&nbsp;našem domě: „Okamžitě zmizte!“ ječela na mě vztekle a&nbsp;z&nbsp;tlamy jí smrděl rum, to je ta děvka, co na svou špínu má jedinou koupelnu v&nbsp;domě&nbsp;– jak se s&nbsp;ní mohl inženýr Trojan tak zahodit?…</p>

    <p class="MLP-text">Jana Rybářová zakončila svou každodenní procházku u&nbsp;mostu přes Labe, krásný čistý oblouk z&nbsp;oceli s&nbsp;nýty a&nbsp;pláty připomíná rytířské brnění a&nbsp;nad ním lesnatý střekovský svah s&nbsp;vilami v&nbsp;říjnových zlatých zahradách <span class="MLP-znak-kurziva-11b">mít svůj bílý dům</span> <span class="MLP-znak-kurziva-11b">Kolem něj smrky, co jsou věčně zelené</span> <span class="MLP-znak-kurziva-11b">A&nbsp;vzadu jahody a&nbsp;rybíz</span> <span class="MLP-znak-kurziva-11b">Skleněnou terasu s&nbsp;výhledem na město</span> <span class="MLP-znak-kurziva-11b">Světlé pokoje</span> <span class="MLP-znak-kurziva-11b">U&nbsp;oken květiny</span> <span class="MLP-znak-kurziva-11b">Ložnici se skleněnými dveřmi, abychom při probouzení viděli stromy</span> <span class="MLP-znak-kurziva-11b">A&nbsp;při usínání slyšeli zpěv jejich korun</span> <span class="MLP-znak-kurziva-11b">Bílou koupelnu s&nbsp;teplou vodou</span> <span class="MLP-znak-kurziva-11b">Dvě mýdla v&nbsp;síťkách: Jedno růžové společné pro Tebe a&nbsp;pro mne</span> <span class="MLP-znak-kurziva-11b">I&nbsp;při mytí budeme spolu</span> <span class="MLP-znak-kurziva-11b">A&nbsp;mýdlíčko ve tvaru zvířátka pro radost našeho dítěte&nbsp;–</span> naproti nádraží koupila Jana láhev mléka a&nbsp;tři vejce, chleba mám doma ještě patku, a&nbsp;svezla se domů tramvají, příště zas půjdu pěšky…</p>

    <p class="MLP-text">Prošla naší ulicí vyhýbajíc se návějím béžového spadového prachu a&nbsp;tvrdě pohlédla na oprýskané průčelí domu čp.&nbsp;2000, nepřáli mi to, a&nbsp;přece jsem už tady&nbsp;– vtom si povšimla, že pootevřeným oknem v&nbsp;přízemí se na ni z&nbsp;peřin usmívá stařičký Teo, pohodila hlavou a&nbsp;vběhla do domu.</p>

    <p class="MLP-text">Jana si umyla ruce, zapjala elektrický vařič a&nbsp;vložila na jeho ploténku rendlík, na jeho dno lžíci octa&nbsp;– tak se obejdete bez tuku, ušetříte peníze i&nbsp;zdraví, tuky jsou zhouba a&nbsp;třeba Japonci nemastí skoro vůbec, máslo téměř neznají&nbsp;– a&nbsp;slupla pak tři volská oka s&nbsp;patkou chleba, chlebové drobty si pozorně smetla do dlaně a&nbsp;nasypala si je do úst. Venku se už šeřilo, dny se krátí a&nbsp;přijde zima… to budou letos smutné Vánoce… ale pak se už den prodlužuje, pohani slavili na Vánoce den Nepřemožitelného Slunce, a&nbsp;přijde leden se světlajícími odpoledni, únor růžovějícího sněhu, březen větrů nad kalužemi a&nbsp;vodního zurčení, duben vůně země a&nbsp;květen, měsíc hvězd a&nbsp;lásky&nbsp;–</p>

    <p class="MLP-text">Do montércimry vrazila Madda v&nbsp;uválených minišatech, jež kdysi dávno mohly být případně i&nbsp;bílé a&nbsp;s&nbsp;funěním se složila na kavalec, pochopitelně ne na svůj. „To jsem si zas dneska dala, holka. Chlap vypadal v&nbsp;autě docela slušně, ale když přišlo na věc&nbsp;–“ „Nemusíš mi všecko povídat&nbsp;–“ řekla Jana s&nbsp;odporem a&nbsp;litovala, že se neumyla už před příchodem své spolubydlící, já nesnesu jít spát nemytá a&nbsp;zas čistá se cítím v&nbsp;posteli tak prima&nbsp;– Jana si zoufala, myla si nohy, zas se obouvala a&nbsp;svlékala a&nbsp;myla si krk, zas se oblékala a&nbsp;částečně svlékala a&nbsp;omývala další střídavě odhalované partie&nbsp;–</p>

    <p class="MLP-text">Madda se zmocnila výlevky prostě tím, že k&nbsp;ní přikročila nahá a&nbsp;Jana rychle ustoupila při prvním doteku s&nbsp;Maddiným již velice ženským tělem, ale přitom fakticky krásným, někdo se tak už narodí&nbsp;– Madda vystrčila pupek pod kohoutek, pustila si naň vodu, kvičela, že ji to studí&nbsp;– to je celé její mytí&nbsp;– a&nbsp;pak se tím břichem válela po houni dalšího kavalce&nbsp;– to je její utírání plus tělocvik.</p>

    <p class="MLP-text">Jana ztratila chuť na další očistu v&nbsp;téže výlevce se svou divokou družkou, ulehla, ale nemohla se nedívat na toho živočicha: Madda si vybalila z&nbsp;novin plesnivějící kus uzeného a&nbsp;hryzala doň jak zvíře, příšerně ohryzaný a&nbsp;oslintaný zbytek zas zabalila do novin a&nbsp;<span>podala</span> si láhev piva, kterou vychlemtala třemi obrovskými doušky, při kterých jí ohryzek vyjížděl jak píst nahoru, jak zedník na stavbě, ale zedník s&nbsp;hrdlem krásné ženy, vysmrkala se do dlaně, dlaň nedbale otřela houni a&nbsp;rozmázla si jí ukápnuté pivo přes ňadra, poslední doušek v&nbsp;lahvi si zazátkovala kusem novin (prý pro případ nočního probuzení: ale v&nbsp;noci se neprobouzí nikdy a&nbsp;zbylý doušek jí poslouží jako celá snídaně), pořád ještě nahá (obleče se až ráno do práce a&nbsp;prádlo nosí pouze odpoledne do kavárny) si třela bosé nohy o&nbsp;sebe (lýtka znamenána černými šmouhami z&nbsp;chodidel) a&nbsp;se zapálenou cigaretou zpívala svým zastřeným hlasem jakýsi anglický taneční šlágr, lhostejná k&nbsp;rytmu textu místo waltzu či slow-foxu vydávala jakési tiché a&nbsp;usedavé vytí, náhle se rozplakala, slzy jí stékaly po tvářích a&nbsp;kapaly níže, roztržitě si je rozmazávala po těle (s předchozími aprety už vznikal viditelný šmouhovaný film), zády klouzala po zdi na lůžko, náhle vyklenula kolena do necudných úhlů a&nbsp;rozesmála se, chechtala se, až řvala, pak jí nohy klesly a&nbsp;Madda usnula s&nbsp;dětsky nevinnou tváří.</p>

    <p class="MLP-text">Jana povzdechla, a&nbsp;když se ujistila, že družka už pevně spí, svlékla se konečně celá a&nbsp;po chuti se zvolna a&nbsp;labužnicky umyla&nbsp;– doma jsem se chodila večer mýt do dřevěného domečku naší prádelny na dvorku a&nbsp;měla jsem jej celý pro sebe&nbsp;– a&nbsp;ulehla ke spánku.</p>

    <p class="MLP-text">Proč nemohu usnout, když jsem celý den dělala, jen co jsem měla? Pod houní mám vedro, jaké jsem necítila doma ani pod duchnou, to asi z&nbsp;té studené vody, která zahřívá, Arabové berou pro ochlazení lázeň vždy vlažnou&nbsp;– ale doma jsem se koupala taky ve studené?… Jana se obracela pod přikrývkou a&nbsp;velice si přála usnout, jsouc zmatena podivnými pocity, které jí v&nbsp;tom bránily. Hvězdičky, přineste mi lásku brzo…</p>

    <p class="MLP-text">Na stole nikdy nepracující laborantky Kamilky ležel umatlaný arch papíru a&nbsp;nad ním shluknuty hlavinky chemiček Kamilky, Evky, paní Olgy a&nbsp;paní Heleny. „Čekáme už jen na tebe, Jano&nbsp;–“</p>

    <p class="MLP-text">„Anketa PLAYBOYE“ stojí na tom archu docela nahoře&nbsp;– zbytek zakrývá Kamilka pokaňkaným růžovým pijákem&nbsp;– kostrbatě naklepáno strojem a: „Vyplňujte o&nbsp;samotě!“ Takže laboratoř rozvoje to bude vyplňovat samozřejmě kolektivně veřejně.</p>

    <p class="MLP-text">„1)&nbsp;Ve společnosti vedete nebo posloucháte řeči o&nbsp;sexu:</p>

    <p class="MLP-prima-rec-dalsi-odstavce">a)&nbsp;bez zábrany</p>

    <p class="MLP-prima-rec-dalsi-odstavce">b)&nbsp; s&nbsp;mírným vzrušením</p>

    <p class="MLP-prima-rec-dalsi-odstavce">c)&nbsp;s&nbsp;rozpaky</p>

    <p class="MLP-prima-rec-dalsi-odstavce">d)&nbsp;s&nbsp;odporem“</p>

    <p class="MLP-text"><span>„Tak jedem!“ velí Kamilka a&nbsp;ťuká zlatým krejónem na piják, kde má už rozpitým písmem předepsány kolonky H (Helena Secká), O&nbsp;(paní Olga), E (Evka) a&nbsp;J (já)&nbsp;– Kamilka svou kolonku nemá&nbsp;– prý to už zná a&nbsp;kazila by hru. Je to hra nebo anketa? Prý průzkum a&nbsp;všechny mě okřikují, abych už nezdržovala. Zvláštní věc: ony samy touží nejvíc zkoumat samy sebe&nbsp;– ale musí to být</span> <span class="MLP-znak-kurziva-11b">přede všemi.</span> <span>A&nbsp;mě jako zábavnou přílohu.</span></p>

    <p class="MLP-text">Všechny si napsaly la, „bez zábrany“ a&nbsp;já upřímně ld „s odporem“. Všechny se mi smějí. Kdo je tady ubohý?</p>

    <p class="MLP-text">„Tak dál, otázka druhá,“ velí Kamilka a&nbsp;bílou ručkou (v níž sotva kdy držela něco těžšího než cigaretu) s&nbsp;velkým modrým kamenem masivního zlatého prstenu (kolik mých měsíčních platů by na něj asi padlo? A&nbsp;kdybych si na něj střádala po mých padesátikorunách…) sune krycí piják o&nbsp;odstavec níž:</p>

    <p class="MLP-text">„2)&nbsp;Je pro vás soulož:</p>

    <p class="MLP-prima-rec-dalsi-odstavce">a)&nbsp;životní potřebou</p>

    <p class="MLP-prima-rec-dalsi-odstavce">b)&nbsp;návyk</p>

    <p class="MLP-prima-rec-dalsi-odstavce">c)&nbsp;nudná záležitost“</p>

    <p class="MLP-text">Paní Olga píše bez rozmýšlení „2a“ a&nbsp;všecky se smějí, paní Helena „2c“ a&nbsp;všecky se smějí, Evka „2b“ a&nbsp;všecky se smějí. „Teď Jana&nbsp;–“. Píšu „2a“, protože ze tří alternativ je tato mé pravdě nejblíže&nbsp;– „Tady se musí říkat pravda!“ křičí Kamilka zlobně, ale ostatní jsou netrpělivé na další otázky&nbsp;– ne, na další <span class="MLP-znak-kurziva-11b">své vlastní odpovědi přede všemi</span> a&nbsp;na mé, zábavnou přílohu. Jsem zde placena ještě i&nbsp;za toto?&nbsp;–</p>

    <p class="MLP-text">„3) V&nbsp;prvním okamžiku pronikání&nbsp;–</p>

    <p class="MLP-text">„Jdu pro destilku!“ volám a&nbsp;utíkám ven, chodím po nádvoří, bílé mečíky pana Juldy Serafina pod okny ředitelny jsou již zamřelé, až přijde jejich čas, sama vyhrabu jejich cibulky a&nbsp;uschovám na jaro…</p>

    <p class="MLP-text">Chodila jsem venku co nejdéle, ale i&nbsp;tak se vrátila příliš brzo na otázku teprve</p>

    <p class="MLP-text">„12)&nbsp;Toužíte někdy souložit:</p>

    <p class="MLP-prima-rec-dalsi-odstavce">a)&nbsp;ve větší skupině</p>

    <p class="MLP-prima-rec-dalsi-odstavce">b)&nbsp;před jedním svědkem</p>

    <p class="MLP-prima-rec-dalsi-odstavce">c)&nbsp;před fotoaparátem</p>

    <p class="MLP-prima-rec-dalsi-odstavce">d)&nbsp;před zrcadlem</p>

    <p class="MLP-prima-rec-dalsi-odstavce">e)&nbsp;beze svědků, fotoaparátu a&nbsp;zrcadla“</p>

    <p class="MLP-text">Kamilka píše dle diktátu pod H&nbsp;– 12d, pod O&nbsp;– 12a, pod E&nbsp;– 12c, pod J&nbsp;– to jsem já.</p>

    <p class="MLP-text">„Dvanáct bé,“ říkám.</p>

    <p class="MLP-text">„A&nbsp;kdo by ten svědek měl bejt,“ smějí se mi.</p>

    <p class="MLP-text">„No přece on…“</p>

    <p class="MLP-text">„Kdo on…“</p>

    <p class="MLP-text">„No přece můj muž&nbsp;–“</p>

    <p class="MLP-text">Smějí se hlučně a&nbsp;obzvláště dlouho, že prý jsem tedy měla říct „12e“, ale ony mi nerozumějí, co vše znamená „s“ a&nbsp;jak uboze málo pouhé „bez“, ony nerozumějí v&nbsp;lásce už docela ničemu.</p>

    <p class="MLP-text">„13)&nbsp;Při pohledu na stříkající&nbsp;–“</p>

    <p class="MLP-text">„Jdu pro destilku!“ A&nbsp;nevrátím se dřív, dokud ta ohavnost nezmizí.</p>

    <p class="MLP-text">Na nádvoří mě chytil Karel Pekař za ruku a&nbsp;nemohla jsem mu už utéci, skoro prosil, abych s&nbsp;ním šla na odpolední čaj na Větruši&nbsp;– to je ta restaurace s&nbsp;věží jako hrad vysoko nad městem a&nbsp;řekou&nbsp;– řekla jsem, že ano.</p>

    <p class="MLP-text">Odpoledne jsem byla doma sama, a&nbsp;tak jsem se krásně celá umyla, oblékla se celá do čistého, a&nbsp;to mám vždycky báječný pocit&nbsp;– Karel čekal s&nbsp;motorkou před domem, projeli jsme městem a&nbsp;vyjeli vzhůru asfaltkou mezi stromy, Větruše je opravdu jak hrad nad městem a&nbsp;les začíná hned za ním.</p>

    <p class="MLP-text">Tančím ráda&nbsp;– nejraději mazurku a&nbsp;pak jazz, cool a&nbsp;slow, nejraději ze všeho pak waltz, to je vznášení se&nbsp;– když to oba umí. Karel Pekař to neumí.</p>

    <p class="MLP-text">Omlouvá se nad chladnoucími párky a&nbsp;tajně u&nbsp;pultu si dodává kuráž rumem, červený obličejíček pod slepenými vlasy&nbsp;– Karel to nemůže být.</p>

    <p class="MLP-text">„Smím prosit, slečno Rybářová? Promiňte, pane Pekaři&nbsp;–“ Přišel si pro mne náměstek inženýr Frank Secký, muž mé šéfky, sedí nahoře nad zábradlím s&nbsp;nějakou dívkou, ale vůbec s&nbsp;ní netančí.</p>

    <p class="MLP-text">Zblízka má Frank Secký na hrudi pohádkově bílou košili, tak úplně bílou, že kdyby zbělela jen o&nbsp;vlásek, byla by rázem blankytně modrá… A&nbsp;voní.</p>

    <p class="MLP-text">A&nbsp;tančí skvěle. Poddávám se jeho vedení. Druhý kousek je waltz, má modrá láska&nbsp;– „Prosím vás, Jano, něco mi spadlo do oka. Mohla byste mi vyndat z&nbsp;kapsy kapesník&nbsp;– tady, z&nbsp;levé Frank mrká okem, sahám mu do levé kapsy, je prázdná, dole roztržená, má v&nbsp;ní&nbsp;–“</p>

    <p class="MLP-text">Jana strnula a&nbsp;zbledla, „Prase&nbsp;–“ řekla chvějícím se hlasem, „prase…“ A&nbsp;pak, zvolna, s&nbsp;rozmyslem, vydatně a&nbsp;s&nbsp;mířením naplila Franku Seckému do tváře a&nbsp;vyběhla z&nbsp;parketu&nbsp;– já si snad půlhodinu potom drhla tu ruku na toaletě (a nazítří v&nbsp;laboratoři ji myla opětovně v&nbsp;horkém louhu, až mi kůže popraskala a&nbsp;stahovala jsem si ji z&nbsp;dlaně a&nbsp;prstů v&nbsp;celých plátech).</p>

    <p class="MLP-text">Karel mě musel ihned odvézt přímo domů, cestou a&nbsp;prudkým větrem do tváře se mi udělalo trochu líp a&nbsp;tak jsem Karlovi dovolila, aby mě ještě trochu povozil po střížovickém vrchu, takže jsme přijeli k&nbsp;našemu domu až za šera.</p>

    <p class="MLP-text"><span>Karel se ovšem pokusil na schodech mě objímat a&nbsp;líbat, to chlapec jaksi musí, když doveze děvče na motorce domů, ale jeho tvář&nbsp;– ovšemže mladá, hladká a&nbsp;teplá&nbsp;– přitištěná na mou mi</span> <span>připadala,</span> <span>jako když si sama opřu tvář o&nbsp;svůj loket, jeho ruce na mých ramenou byly pouze těžké a&nbsp;jeho prsty neobratné a&nbsp;pak hrubé&nbsp;– on mě chtěl dokonce dostat!&nbsp;– Pro chvilku na schodech jsem nezůstala tak dlouho čistá, Karle Pekaři, ty při ní nebudeš tím svědkem… Bolestně málo mi toho nabízíš, víš, já chci&nbsp;– všecko. A&nbsp;až to přijde, musí to být veliké&nbsp;– Takhle ne.</span></p>

    <p class="MLP-text">Jana odtlačila chlapcovu tvář roztaženou dlaní, „Ahoj,“ zašeptala, ztratila se mu za dveřmi a&nbsp;zamkla za sebou. Ahoj, Karle. Ty to nejsi.</p>

    <p class="MLP-text">A&nbsp;pak mi najednou bylo do breku, třela jsem si v&nbsp;rendlíku rozhudu z&nbsp;másla, tvarohu a&nbsp;mléka a&nbsp;slzy mi padaly do té pomazánky, kterou měl náš tatínek tak rád, plakala jsem pořád víc a&nbsp;nemohla to vůbec zadržet, jaký to mám vlastně život, copak se málo snažím dělat všecko tak, jak má být, nikdy nic špatného&nbsp;– a&nbsp;co mi za to všichni vracejí, je toho moc a&nbsp;je to příliš těžké, co mi nakládá na záda svět&nbsp;– nebo to žalostné nic, co z&nbsp;našeho nádherného světa pro mne zbylo, a&nbsp;nejhorší je, že ani před sebou teď už nic nevidím, co bude dál&nbsp;– ani jiskřičku ve tmě.</p>

    <p class="MLP-text">„Co brečíš,“ povídala Madda, když přišla domů, „nebreč, nebuď kráva&nbsp;–“, ale já brečela opravdu už asi jako kráva, přímo se to ze mě valilo. „Nebreč už, nebo ti nakopu!&nbsp;–“ zlobila se ha mě Madda, ale dobrácky, a&nbsp;štípala mě přitom do podpažních jamek, jako když já ji ráno budím… štípala mě do podpaží, abych už zas procitla.</p>

    <p class="MLP-text">Madda není zlá, spíš nešťastná&nbsp;– ačkoliv si své neštěstí neuvědomuje a&nbsp;tak ono možná ani v&nbsp;ní není, je jen nečistá&nbsp;– ale jaká jsem dnes já? A&nbsp;jaká budu za rok, za dva, za pět let&nbsp;–</p>

    <p class="MLP-text">„Ježíšmarjá, tak už nebreč! Heleď, už před tebou klečím na kolínkách&nbsp;– Tak necháš toho už, důro pitomá?&nbsp;–“ Madda si přede mne opravdu klekla a&nbsp;přitom mě lehtala pod koleny, nakonec schrastila nějaké peníze, dala jsem jí pětadvacetikorunu a&nbsp;ona šla nakoupit, prý „vitamíny“, já zatím přichystala večeři pro dvě, polské rybičky v&nbsp;tomatě s&nbsp;cibulí a&nbsp;z&nbsp;druhé krabičky „mexické kanapátko“, rybičky mezi chleby, osmažit a&nbsp;navrch jsem udělala pravou majonézu, praskly na to mé zásoby na celý týden a&nbsp;kromě toho do mexického kanapátka patří pravé sardinky, místo chleba bílá veka a&nbsp;do majonézy pravý olej a&nbsp;kromě toho je ta moje rezervní pětadvacetikoruna pro všechny případy pryč&nbsp;– Madda se vrátila s&nbsp;půllitrovkou Staré myslivecké&nbsp;– ale sluply jsme to všecko a&nbsp;bylo to náramné, naposledy jsem takhle debužírovala při maturitním večírku.</p>

    <p class="MLP-text">Když jsem se Maddě svěřila s&nbsp;tím hrozným zážitkem se Seckým, Madda se tak rozzuřila, že pro uklidnění vypila skoro všecku Starou mysliveckou sama, ale já byla ráda, já alkohol nerada a&nbsp;stačí mi jen trošinku, Madda mi pak dlouho do noci povídala o&nbsp;svých milencích, zažila tedy příšerné a&nbsp;neuvěřitelné věci, docela hrůza, ale je zas zvláštní, že ona všecky ty svoje chlapy ani nerozlišuje, ona je všecky bere dohromady jako <span class="MLP-znak-kurziva-11b">jednoho jediného muže</span> a&nbsp;tak jejíma očima je to <span class="MLP-znak-kurziva-11b">skutečný</span> muž… a&nbsp;možná i&nbsp;mýma&nbsp;– ne, to mě napadlo jen, že jsem byla trošku opilá.</p>

    <p class="MLP-text">A&nbsp;Madda mi pak povídala o&nbsp;své jediné skutečné lásce, o&nbsp;mladém Romanu Gráfovi, říkala mu „mý modrý blues“&nbsp;– ona toho chlapce opravdu milovala a&nbsp;byl asi krásný, když měl jemné bílé ruce jako kněz a&nbsp;když zavezl Maddu do Karlových Varů, kde ve dne v&nbsp;noci v&nbsp;pavilonech ze skla a&nbsp;modrého kovu a&nbsp;pod ornamenty jak ze smetany tryská vzhůru teplá voda, která uzdravuje, a&nbsp;když oni pak usínali jak bratr se sestrou s&nbsp;rukama spojenýma&nbsp;– ale pak ho Madda začala mučit a&nbsp;možná je to takový zvláštní zákon skutečné silné lásky, že ti dva chtějí spolu prožít všecko, dobré i&nbsp;zlé, takový zvláštní zákon, který ty dva ukáže jednoho druhému v&nbsp;nejprudším světle, protože milovat se je poznat se a&nbsp;být spolu absolutně ve všem&nbsp;–</p>

    <p class="MLP-text">Madda se opila, smála se a&nbsp;plakala a&nbsp;vykládala mi o&nbsp;svém <span class="MLP-znak-kurziva-11b">jediném muži</span> nejstrašnější věci, jaké nebyly ani v&nbsp;té anketě Playboye, a&nbsp;já to všecko poslouchala a&nbsp;vrývala si do paměti, abych jednou uměla <span class="MLP-znak-kurziva-11b">mému jedinému muži</span> poskytnout všecko, co je láska mezi ženou a&nbsp;mužem, a&nbsp;je toho tolik, že je to příšerné a&nbsp;nádherné&nbsp;–</p>

    <p class="MLP-text">Tu noc jsem poprvé v&nbsp;životě šla spát nemytá, přirazily jsme si s&nbsp;Maddou kavalce k&nbsp;sobě a&nbsp;usínaly se spojenýma rukama jak dvě sestry, toho rozdílného mezi námi nebude asi tolik, že Madda nemá dobré vychování a&nbsp;návyky, to není podstatné, ona za to ostatně sama ani nemůže, ale to hlavní máme asi společné…</p>

    <p class="MLP-text">Madda usnula jak dítě a&nbsp;musela jsem ji pohladit po tváři, mně se ještě spát nechtělo, chtělo se mi myslet na mé dosavadní chlapce, na lounského Sebastiena Wintera, kterého jsem milovala, ale on se to nikdy nedozvěděl a&nbsp;zemřel hroznou smrtí, na pražského medika Edu, který jediný mě směl líbat na ústa, ale víc jsem mu nikdy nedovolila a&nbsp;tu noc, když jsme měli být poprvé spolu, jsem zůstala sama, stejně jako při maturitním večírku, kdy jsem měla dovoleno vrátit se až ráno, a&nbsp;to ráno jsem byla pokaždé tak šťastná, ta oběť, kterou stále přináším, jednou zazáří, můj muž mě bude mít čistou… a&nbsp;celou. Jaký asi bude? Ani jako Karel Pekař, ani jako Sebastien Winter, ten byl slabý, ani jako Eda, ten neuměl být něžný, jak aspoň bude vypadat… Starší než já, ale ne zas o&nbsp;moc, rozhodně štíhlý, vyšší postavy, hezký, chytrý, silný a&nbsp;něžný… Vypadat by mohl třeba jako Borek Trojan z&nbsp;našeho domu… jaké má asi ruce? Má je bílé a&nbsp;jemné?… Možná že by mohl tak vypadat, ale musel by okamžitě nechat té hnusné čarodějnice Gráfové a&nbsp;vůbec, musel by být docela… a&nbsp;úplně…</p>

    <p class="MLP-text">Jana se usmívala do tmy a&nbsp;vzpomínala na tanec při maturitním večírku v&nbsp;restauraci nad řekou Ohří, byla jsem královna večera&nbsp;– to jsou teprve čtyři měsíce?&nbsp;– <span class="MLP-znak-kurziva-11b">na parketu v&nbsp;bílých šatech A&nbsp;bílých střevíčkách Smíš mě líbat na ústa a&nbsp;níž Ve vedlejším pokoji čekají naše svatební dary Má matka s&nbsp;Tvou nám chystá naše lůžka vedle sebe Pojď ještě tančit Ještě chvilinku Hned ráno odjedeme na svatební cestu do Švédska Budem sedět na palubě, smát se a&nbsp;pít oranžádu brčkem Počkáš pod mým oknem v&nbsp;proutěném křesílku Za zábradlím a&nbsp;modrým pruhem stříbrně zčeřeného moře se vynoří Švédsko Bílý přístav a&nbsp;nad ním vysoká bílá oblaka&nbsp;–</span></p>

    <p class="MLP-text">Náhle křik, tartas a&nbsp;ryk a&nbsp;mocné bušení na dveře, v&nbsp;jejich zámku zvenčí kovové šramocení, Jana se v&nbsp;hrůze vztyčila na lůžku a&nbsp;vtom už rozráží pootevřené okno temná silueta a&nbsp;na podlahu hřmotně a&nbsp;s&nbsp;klením dopadá obrovský chlap, druhý leze oknem za ním a&nbsp;běží ke dveřím, odemyká je a&nbsp;dovnitř se vevalí další muži, pokoj náhle plný chlapů a&nbsp;všichni povykují a&nbsp;řvou. „Montéři&nbsp;–“ křičí konečně probuzená Madda a&nbsp;vyskakuje z&nbsp;postele, „Kluci, ahoj&nbsp;– a&nbsp;kde je Olda&nbsp;– OLDO&nbsp;–&nbsp;–“</p>

    <p class="MLP-text">Muži se chovají jak v&nbsp;dobytém městě, bezostyšně drancují naši chudou domácnost, tlusťoch dojídá zbytek mexického kanapátka a&nbsp;začíná slídit v&nbsp;naší skříni, obr v&nbsp;montérkách doráží láhev naší kořalky, Madda nic neslyší, Madda objímá statného muže s&nbsp;prošedivělými spánky, věší se na něho a&nbsp;prohýbá se pod ním a&nbsp;křídově bílý chlapec usedá k&nbsp;dvojici na zem a&nbsp;začíná Maddě líbat kolena&nbsp;– ječíc děsem vytrhla Jana tlusťochovi z&nbsp;chumáče v&nbsp;jeho náručí své šaty, natáhla si je přes hlavu obouvajíc se přitom poslepu a&nbsp;vyhýbajíc se mužským pažím proběhla několikrát místností až nakonec vyskočila z&nbsp;okna do prachu ulice a&nbsp;bez dechu utíkala ve směru matné záře nad střechami… až v&nbsp;půli cesty do města popadla dech a&nbsp;přestala běžet.</p>

    <p class="MLP-text">Jana Rybářová kráčela pod hvězdami k&nbsp;městu a&nbsp;polykala slzy, kolikrát se ještě dneska musím rozplakat a&nbsp;kam teď jít, pojedu do Malešic za maminkou, ale z&nbsp;čeho tam budu žít, když v&nbsp;okolí daleko široko práce pro mne není a&nbsp;maminka má málo i&nbsp;pro sebe a&nbsp;tři malé děti k&nbsp;tomu na vdovském krku, hvězdičky, proč jste tak kruté právě ke mně, když já se tak opravdově a&nbsp;tak moc snažím být dobrá, ulice se začínaly rozsvětlovat a&nbsp;vpředu zář hlavní třídy, za ní světla náměstí, zamčené ozářené výklady plné krásných věcí&nbsp;– to je svět šťastných a&nbsp;já už navždy budu jej nepřípustný jen míjet po kamenném chodníku, město, já o&nbsp;tobě tolik snila a&nbsp;byla tak šťastná, že budu smět v&nbsp;tobě žít, a&nbsp;ty mi předvádíš stále jen svou hrůzu, já snila o&nbsp;městě bílém a&nbsp;modrém jako letní ráno&nbsp;– Jak laskavý přístav svítilo do tmy nádraží.</p>

    <p class="MLP-text">Do ztichlé haly se snášel peruťový šumot stropních zářivek jak pohřbívající sníh. Jana stála před tabulí ODJEZDY a&nbsp;zoufale se kousala do rtů, vlak do Mostu a&nbsp;Malešic jede až 5.16 a&nbsp;teď ještě není ani půlnoc, co tady těch pět hodin sama&nbsp;–</p>

    <p class="MLP-text">Jana přecházela halou, chodbami a&nbsp;po schodech vystoupila na peron, zvolna šla podél hlubokého kolejiště s&nbsp;lesklými pásy kolejnic&nbsp;– skočit pod vlak a&nbsp;bude pokoj navždy… NE&nbsp;– až k&nbsp;lunaparku návěstních světel výjezdu, po vedlejší koleji přeburácel dlouhý ocelový uhelný vlak a&nbsp;ze schůdků posledního vagonu zamával muž červenou lampičkou. Po chvíli přejela lokomotiva a&nbsp;zanedlouho přeburácel další uhelný vlak v&nbsp;protisměru… vlaky jezdí ve dne v&nbsp;noci, ráno nebude už nic, co bylo včera, věci jdou, pokračují, očišťují se jak jarní řeka, uhánějí a&nbsp;pádí, odjíždějí a&nbsp;přijíždějí nové, stále nové a&nbsp;novější a&nbsp;staré odvlékány do tmy zapomenutí a&nbsp;neplatnosti, tisíce vlaků vyjíždějí v&nbsp;této vteřině a&nbsp;vítr z&nbsp;jejich kol zpívá v&nbsp;mých vlasech&nbsp;– je nádherný být mladá zdravá holka a&nbsp;mně ještě dlouho nebude ani dvacet let!&nbsp;– a&nbsp;lokomotivy vřeští a&nbsp;duní dnem i&nbsp;nocí blížící se neodvratné vítězství.</p>

    <p class="MLP-text">CHCI ŽÍT ZDE, A&nbsp;TAK BUDU&nbsp;– Jana se vrátila do haly a&nbsp;koupila si nejlevnější lístek směrem na Most za pouhých Kčs 0,60, to jen jako průkaz na noclehování v&nbsp;čekárně, v&nbsp;tom se vyznám, já jsem taková železniční holka, co jezdila vlakem už do školy, zítra si budu stěžovat u&nbsp;ředitele a&nbsp;on mi musí dát slušné bydlení, od toho je placen a&nbsp;dost slušně, řekla bych, jsem tady na umístěnku a&nbsp;závod má tuhle povinnost, má další a&nbsp;bude je teď jednu po druhé solit, dá po zlém, když po dobrém nechtěl, a&nbsp;možná je dokonce i&nbsp;moc dobře, co se dneska všecko stalo, aspoň už nebudu jak tele čekat, co mi panstvo ráčí odsypat, ráno bude všecko jiné, už teď to jde a&nbsp;snad to ani nebylo tak zlé, ti montéři se konečně smáli a&nbsp;nezkřivili mi ani vlas, ten obr mektal cosi, jak jsem se dostala do jejich pokoje, tak ten pokoj je váš? Opravdu se po vás jmenuje a&nbsp;tedy si račte vaši montércimru ponechat, já dostanu nové bydlení. Ti montéři opravdu nebyli zlí, když se smáli&nbsp;– vaše věc, páni, já zas zítra se smát nebudu a&nbsp;rozmajznu to smrtelně vážně přes všecky výbory a&nbsp;třeba až po prezidenta, tohle si líbit už nedám, pane Gráf! A&nbsp;pak se budu smát&nbsp;– nejlíp, protože nakonec&nbsp;– za velice už jiných okolností…</p>

    <p class="MLP-text">Rozhodla jsem se žít zde, A&nbsp;TAK BUDU&nbsp;– a&nbsp;jestli se někdo rozhodl jinak, ať své rozhodnutí změní on. Už dost jsem ustupovala na sám kraj, před hodinou dokonce z&nbsp;vlastní postele&nbsp;– a&nbsp;každý sportovec vám, modré panstvo, poví, že se zdí za zády se vyhrávají i&nbsp;beznadějná už utkání&nbsp;–</p>

    <p class="MLP-text">V&nbsp;zasklené čekárně sotva deset lidí, muži se svými ženami a&nbsp;dětmi, a&nbsp;Jana se pohodlně usadila do rohu, sotva jsem zavřela oči&nbsp;–</p>

    <p class="MLP-text">„Ukažte jízdenku, slečno!“ Bachař v&nbsp;uniformě ČSD.</p>

    <p class="MLP-text">„Prosím.“ Ukázala jsem mu ji.</p>

    <p class="MLP-text">„Vy jedete jen do Trmic? Ale tam budete tramvají dřívějc&nbsp;–“</p>

    <p class="MLP-text">„Rozhodla jsem se jet vlakem.“</p>

    <p class="MLP-text">„Anebo tady přespat po flámku, co? Ale tady není žádná noclehárna, slečinko!“</p>

    <p class="MLP-text">„Mám platnou jízdenku? Mám! A&nbsp;jestli vám to nestačí, přiveďte mi sem dopravní stráž. Jim to vysvětlím.“</p>

    <p class="MLP-text">„Ale no tak to děvče nechte,“ řekl muž vedle mne, „když má lístek…“</p>

    <p class="MLP-text">„Známe svý ptáčky, udělali by mi z&nbsp;toho tady noclehárnu…,“ mektal bachař už na ústupu.</p>

    <p class="MLP-text">„Povídáme, abyste ji nechal&nbsp;–“ řekl další muž se spícím dítětem v&nbsp;náručí, „a&nbsp;abyste nechal taky nás. Tohle je čekárna a&nbsp;spí tu děti. A&nbsp;jestli mi vzbudíš děcko, ty šašku, tak&nbsp;–“</p>

    <p class="MLP-text">Bachař zmizel a&nbsp;muži se na mne usmívali. Jejich ženy ihned zas usínaly, jen snad o&nbsp;něco blíže a&nbsp;těsněji u&nbsp;svých mužů než před tím výstupem. Jsou u&nbsp;nich bezpečné…</p>

    <p class="MLP-text">U&nbsp;svých ochránců. Což to není hlavní úkol mužů? Žena má za něj tolik odměn… stokrát víc než ve sto číslech Playboye.</p>

    <p class="MLP-text--0-12">Není mi dosud dvacet, ale muže už asi opravdu potřebuji. Zasloužím si ho. Mám na něho právo. CHCI HO&nbsp;– a&nbsp;tak ho budu mít.</p>

    <p class="MLP-dopis-bez1radku-ii">WILLIAM TUBMAN, dvaasedmdesátiletý prezident africké republiky Libérie, vysvětloval nedávno v&nbsp;Monrovii novinářům důvody studentského neklidu v&nbsp;Evropě: „Evropské děti jsou od mládí živeny kravským mlékem. To v&nbsp;nich rozvíjí jakýsi kravský instinkt, jenž se jednoho dne promění ve zvířecí zlobu. Ta je ovládá v&nbsp;době studií.“</p>

    <p class="MLP-dopis-bez1radku">V&nbsp;JEDNÉ AMERICKÉ NEMOCNICI se svobodné sestry horlivě snažily získat pozornost mladých lékařů, kteří byli jejich vynalézavostí brzy unaveni. Jeden lékař se vracel po osmnáctihodinové službě pozdě v&nbsp;noci domů. Pod stěračem svého vozu našel lístek: „Jmenuji se Julie Andersenová. Zavolejte mi na číslo 4939975.“</p>

    <p class="MLP-dopis">Nevšímavě lístek roztrhal a&nbsp;zahodil. Teprve druhý den ráno si všiml, že pravá strana jeho vozu je téměř demolována nárazem.</p>

    <p class="MLP-dopis"></p>

    <p class="MLP-dopis-bez1radku">V&nbsp;MĚSTEČKU COLUMBUS v&nbsp;USA se připravovala velká svatba. Pozvaní hosté v&nbsp;poslední minutě dostali od nevěsty telegram, v&nbsp;němž je žádala, aby si na svatebním oznámení škrtli jméno ženicha Cliff Gardena a&nbsp;vepsali si místo něho Hugha Barnese. Dále telegram oznamoval, že místo a&nbsp;datum sňatku zůstává v&nbsp;platnosti.</p>

    <p class="MLP-uroven3-nadpis" id="toc_marker-3-12-1"><a id="x.12509"></a>Kdo je kdo<br/>
    Jana Rybářová (19)</p>

    <p class="MLP-text-bez1radku--I">Když maličké Janě tatínek zvěstoval konec druhé světové války, zeptala se čtyřletá holčička, co to bylo ta válka. Poučena, že to zlí vojáci šli na dobré lidi a&nbsp;nyní za to dostali nasekáno, přihlížela pak s&nbsp;dětskou radostí, jak poslední německý voják (jeho pět druhů bylo právě ubito v&nbsp;místním cukrovaru) s&nbsp;roztříštěnou hlavou se marně snažil prchnout tatínkům s&nbsp;vidlemi a&nbsp;kosami přes řeku Ohři. Toho pana vojáka to jistě bolelo, ale tak neměl být zlý a&nbsp;měl nechat dobré lidi na pokoji.</p>

    <p class="MLP-text"><span class="MLP-znak-kurziva-11b">„Pravda vítězí,“ říkal tatínek Alois Rybář, vesnický písmák, samouk a&nbsp;svérázný myslitel svým šesti dětem a&nbsp;co tatínek řekl, to u&nbsp;Rybářů platilo. Děti se před každým jídlem pokřižovaly, drobečky chleba spadlé na zem sebraly, políbily a&nbsp;vhodily do ohně. Jak se srovnáváš s&nbsp;chlebem, tak se srovnáváš s&nbsp;lidmi&nbsp;– nůž na chléb musí být ostrý a&nbsp;řez rovný.</span></p>

    <p class="MLP-text"><span class="MLP-znak-kurziva-11b">Jana prožila své dětství v&nbsp;chudém, maličkém, ale úzkostlivě čistém domečku se zahrádkou a&nbsp;s&nbsp;výhledem na nekonečnou zeď cukrovaru. Od svých pěti let pracovala a&nbsp;práce ji těšila. Když na svěřená jí kuřata začala chodit zdivočelá kočka, poprosila tatínka o&nbsp;pomoc. Tatínek sbil z&nbsp;prken podlouhlou past, do níž se škůdkyně lapila a&nbsp;byla tam ponechána, až pošla, mimochodem nijak potichu, neboť hladem nejprve zešílela. Dlouho zaléhalo z&nbsp;rohu zahrady její skučení. Tak neměla zabíjet naše malá kuřátka.</span></p>

    <p class="MLP-text"><span class="MLP-znak-kurziva-11b">Politický převrat roku 1948 přijali Rybářovi se zadostiučiněním, ale bez velkých nadějí, s&nbsp;tolika dětmi měli nouzi před ním i&nbsp;po něm. Primánka lounského gymnázia Jana Rybářová byla nejlepší žákyní třídy a&nbsp;zamilovala se do septimána Sebastiena Wintera, syna znárodněného lounského velkoobchodníka textilem. Sebastien byl krásný jako jeho patron v&nbsp;kostele, mluvil tichým hlasem a&nbsp;smutný úsměv nikdy neopouštěl jeho ztrápenou tvář. Janino dětinské blouznění, ostatně nikdy nevyznané, nemělo dlouhého trvání (Wintrovi byli odhaleni jako křečci a&nbsp;nepřátelé lidu, ve výkladu na náměstí veřejně vyloženy štůčky látek, peníze a&nbsp;zavařeniny, které ukradli z&nbsp;vlastního obchodu a&nbsp;domu, všichni Wintrovi zatčeni a&nbsp;Sebastien po několikaměsíční převýchově&nbsp;– pro špatnou pracovní morálku přeložen do cely kriminálních homosexuálů&nbsp;– ve věznici dobrovolně zahynul), ale předznamenalo dívčinu představu o&nbsp;lásce. Jana věřila v&nbsp;čistotu a&nbsp;ve svou odměnu za ni.</span></p>

    <p class="MLP-text"><span class="MLP-znak-kurziva-11b">Na škole Jana vynikala zejména v&nbsp;matematice, tělocviku a&nbsp;náboženství, které bylo později zrušeno, a&nbsp;Jana vstoupila na chemickou průmyslovku. I&nbsp;v&nbsp;nové škole se záhy propracovala mezi nejlepší a&nbsp;oblíbila si technické předměty pro jejich jednoznačnou jasnost. Sport milovala jako hru a&nbsp;jako čestné zápolení.</span></p>

    <p class="MLP-text"><span class="MLP-znak-kurziva-11b">Na doporučení okresní komise pro školství a&nbsp;kulturu vybrala profesorka tělocviku tehdy šestnáctiletou Janu, aby stála modelem místnímu výtvarníkovi, který chystal skulpturální výzdobu nové školní budovy. Výtvarník byl bělovlasý a&nbsp;jemný starý pán s&nbsp;krásnýma rukama znamenanýma drobnými jaterními skvrnami, dlouho Janě vyprávěl o&nbsp;umění, ale když ji posléze požádal, aby se svlékla, utekla dívka s&nbsp;hrůzou z&nbsp;jeho ateliéru. Nikdy už výtvarníkovi nepohlédla do očí a&nbsp;neodpovídala na jeho pozdravy.</span></p>

    <p class="MLP-text"><span class="MLP-znak-kurziva-11b">Téhož roku Janin otec dovršiv právě pětatřicet let zaměstnání v&nbsp;malešickém cukrovaru (k vzácnému jubileu obdržel od vedení závodu, podnikového ředitelství a&nbsp;odborů tříbarevný diplom a&nbsp;jedno sto korun) tragicky zemřel a&nbsp;po proplakané noci Jana smrtelně zanevřela na Boha. Je-li, proč nechal zemřít našeho dobrého tatínka?</span></p>

    <p class="MLP-text"><span class="MLP-znak-kurziva-11b">O&nbsp;posledních prázdninách, rok před maturitou, poznala Jana při brigádě na chmelnici místního zemědělského družstva pražského medika Edu. Před večeří spolu chodili lukami podél Ohře a&nbsp;Jana mladíkovi dovolila, aby ji líbal na ústa. Večer před Edovým odjezdem mu Jana slíbila, že za ním přijde po večeři k&nbsp;řece, ale zůstala pak doma a&nbsp;ráno se probudila s&nbsp;pocitem vítězství.</span></p>

    <p class="MLP-text"><span class="MLP-znak-kurziva-11b">S&nbsp;týmž pocitem pak prožila maturitní večírek v&nbsp;restauraci u&nbsp;řeky (rodiče dovolili dětem vrátit se jako po plesu až po půlnoci), protančila celou noc se svými spolužáky, uvědomovala si a&nbsp;cítila jejich touhu, leč odolala vzmáhajícímu se pokušení a&nbsp;sama pak kráčela předjitřními lukami domů. Z&nbsp;lounské roviny příkře strměly dávné sopky a&nbsp;Jana myslela na svého budoucího muže. Musí být silný a&nbsp;něžný</span>… <span class="MLP-znak-kurziva-11b">Jen pro takového uchovala svou čistotu.</span></p>

    <p class="MLP-text"><span class="MLP-znak-kurziva-11b">1.&nbsp;září nastoupila Jana Rybářová na umístěnku do rozvojové laboratoře n. p. Kotex v&nbsp;Ústí&nbsp;n.&nbsp;L. a&nbsp;hned prvního dne se rozhodla, že zde bude žít.</span></p>

    <p class="MLP-dopis-podpis">(Pokračování příště)</p>
  </div>
</body>
</html>