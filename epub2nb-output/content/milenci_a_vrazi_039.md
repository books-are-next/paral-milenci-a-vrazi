---
title: Obležení
contentType: prose
---

  

Se sklenkou koňaku ve svých štíhlých bílých prstech stál Borek Trojan u velikého okna svého domu u řeky a šklebil se do tmy. Tam někde stojí zvláštní strom. Má zcela červené listí srdcovitého tvaru jako lípa. Ale není to lípa. Nebo to já chci z něj mít zvláštní strom… směšná domýšlivost malého vlastníka. Teď už jeho listí padá… spadne všecko. Ten strom zkrátka není žádný evergreen.

V matné záři ve smyčce konečné autobusové stanice se zjevila dívčí silueta. Broňa už jde. Absolutně přesná… jak sám čas. Jak spěchá… jak sám čas. A taky: _Jsem už moc starý…_ Lehce shrbená, jako by se plížila, rychle postupuje šerem. Na chvíli se ztrácí… to postupuje tmou. A už vbíhá do světla mé lucerny. Já si tenkrát na poslední otevření téhle zahradní branky natáhl rukavice… než jsem vystřelil na Zitu de Renal. Můj kat přichází s jistým zpožděním. Ovšemže bez rukavic: s nahým mečem drápů bez pochvy.

Jdu vstříc… Vrhá se na mne hned u dveří a uchvacuje mě. V týlu mi zní její tichý hrdelní smích. Vleče si mě bez jediného slova k lůžku, pokládá si mě a natáčí, aby jí to dobře šlo. Nedočkavě se ke mně přisává tak, že ji ani nemohu líbat a vydávám slábnoucí bublavé zvuky. Její zuby mi lačně přejíždějí po tváři a vzadu se mi do šíje zatínají její červené drápy.

(Pokračování příště)

_Ústí nad Labem, Brno, zámek Dobříš, Vysoké Tatry, Karlovy Vary, Zlaté písky, Hamburk, Gagra_

_18. srpna 1966 – 13. srpna 1968_
