<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>milenci_a_vrazi-22</title>
  <link href="../Styles/milenci_a__idstyles.css" rel="stylesheet" type="text/css"/>
</head>

<body id="milenci_a_vrazi" xml:lang="cs-CZ">
  <div>
    <p class="MLP-UROVEN2-PARAL" id="toc_marker-3-20"><a id="x.12534"></a>Dobyvatelé</p>

    <p class="MLP-text-bez1radku">Jana Rybářová přecházela koleje na podlaze své svobodárny, jako by tančila, a&nbsp;v&nbsp;duši se jí vzmáhala píseň vítězství: Borek u&nbsp;mě sedí už tři hodiny!</p>

    <p class="MLP-text">Dělám, že jako žehlím, abych jako něco dělala, protože v&nbsp;tomhle pokoji je jen jedna židle a&nbsp;pak už jen dvě postele. Borek má dnes rande s&nbsp;čarodějnicí a&nbsp;proto ho takhle za každou cenu tady držím. Jak je to snadné… Pokusí se mě už dnes políbit?…</p>

    <p class="MLP-text">„…&nbsp;a nejraději jsem měl anorganiku, protože mi připadala čistá… od vodíku a&nbsp;helia přes lehké stříbrné lithium, natrium, kalium, beryl až po těžké kovy a&nbsp;transurany zrozené cyklotronovým bombardováním…“</p>

    <p class="MLP-text">„Proč říkáte: nejraději jsem <span class="MLP-znak-kurziva-11b">měl.</span> To už nemáte?“</p>

    <p class="MLP-text">„Už je to tak dávno…“</p>

    <p class="MLP-text">„Ale kušte, vždyť jste ze školy sotva pár roků!“</p>

    <p class="MLP-text">„Moc věcí se od té doby stalo.“</p>

    <p class="MLP-text">„Ale to jen ty zlé dělají člověka unaveného a&nbsp;starého. Borku, teď vážně: kdy už konečně necháte té staré Gráfové?“</p>

    <p class="MLP-text">Sklopil hlavu UŽ JI NEHÁJÍ!&nbsp;– Je smutný a&nbsp;je mi ho strašně líto, mám chuť zvednout tu krásnou hlavu a&nbsp;políbit ten bledý úzký obličej, on však potřebuje údery víc než mazlení: „Měl jste rád lehké stříbrné kovy. Co máte rád teď? Tu mutru od zavřenýho vraha? Tu paničku pana řídícího? Tu bábu, co pije rum? O&nbsp;kolik jste mladší než ona? Jak se cítíte jako vydržovaný milenec? Chápu, že muž potřebuje… když v&nbsp;naší zemi je prostituce zakázána. Ale jak dlouho to s&nbsp;ní ještě hodláte táhnout? Ještě rok? Dva roky? Pět let?“</p>

    <p class="MLP-text">„Já raději půjdu…,“ říká. Ještě nesmí odejít.</p>

    <p class="MLP-text">„Jak chcete. Ale napřed se mi podívejte do očí&nbsp;– Proč nechcete? Nemáte čisté svědomí? Láska v&nbsp;něm přece nebrání.“</p>

    <p class="MLP-text">Konečně, proč by někdo nemohl milovat třeba stoletou černošku?“</p>

    <p class="MLP-text">„Můj život… asi nevyšel.“</p>

    <p class="MLP-text">„Jestli řeknete ještě jednou takovou volovinu, tak do vás vrazím tyhle nůžky!“</p>

    <p class="MLP-text">„Chtěl bych začít úplně znovu… a&nbsp;někde jinde… kde je moře a&nbsp;čistý vzduch…“</p>

    <p class="MLP-text">„Já bych chtěla jet do Švédska…“</p>

    <p class="MLP-text">„To neříkáte vážně!&nbsp;–“</p>

    <p class="MLP-text">„Já vím, že to nejde. Ale chtěla bych…“</p>

    <p class="MLP-text">„To je báječné&nbsp;–“</p>

    <p class="MLP-text">„Báječné? Když to nejde?“</p>

    <p class="MLP-text">„Báječné, protože Švédsko je pro mě… ale tomu byste nerozuměla.“</p>

    <p class="MLP-text">„Ani vy byste asi mému Švédsku nerozuměl. Já je chci najít tady, na Labi…“</p>

    <p class="MLP-text">Teď mě políbí. Už stojí proti mně. Kam se dává při líbání horká žehlička? Jak to Evka říkala: hlavně nesrazit se nosy.</p>

    <p class="MLP-text">Borek stál vyčerpaně, jako by samo povstání ho stálo veškeré síly. Jana přešla po kolejnici, uchopila Borkovu hlavu a&nbsp;jemně ji natočila tváří k&nbsp;sobě. Pak opatrně stiskla rty na mužově ušním lalůčku. A&nbsp;pak, v&nbsp;náhlé intuici, jej lehce sevřela do zubů. Pak silněji.</p>
  </div>
</body>
</html>