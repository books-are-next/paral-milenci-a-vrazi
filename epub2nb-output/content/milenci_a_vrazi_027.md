---
title: ''
subtitle: Obležení
contentType: prose
---

  

Zita utíkala hlavní třídou rozrážejíc hloučky chodců, za ní smečka zuřivě dorážejících psů, vběhla jsem do bufetu Svět, veliký pes se prodral skleněnými létačkami za mnou a u pultu se po mně zběsile drápal předními prackami. Oba nás vykázali. Setřásla jsem smečku až před novostavbou na Hrnčířské ulici, kde mi mladý muž pootevřel dveře jen tolik, abych se mohla sama těsně protáhnout dovnitř. Musel mě pak držet, abych neupadla. Bylo to však příliš hrozné na omdlení. Mladý muž měl šedý svinutý hedvábný deštník a malého pudlíka. Vyslechl mě a čichem (ten mladý muž) našel v mé kapse cizí bílý kapesník. Ten pudlík se mi zatím vymočil na punčochu.

Už vím, kdo mě tak pronásleduje. A proč. V krátkém sledu mi to sdělili postupně Frank Secký, Helena Secká, Dáša Zíbrtová – tedy všichni mí známí. Evžen znechucen mlčí. Je to ta nová holka v domě. Jmenuje se Jana Rybářová. Ta mladá hyena, co pásla po svobodárně, když Julda Serafin sotva vychladl. Pro ni tedy vraždil můj syn. Mathilde de la Mole se tedy konečně dostavila. Už je zde. A je zde velmi.

Hlava umrlce – její dětská krutost. Špendlík v okně – vliv městského folklóru. A ten bílý kapesník – poslala mi svůj emblém: znamení říjící fenky. Mathilde de la Mole po severočesku.

Proto se ke mně tak tiskla tenkrát na schodech. Potkáváme se ovšem dál… V jejích chladně modrých očích není pro mne slitování.

Je příšerně mladá. Vyzývavě. Ničivě. Už nic dál – už sotva ještě něco. Mladá barbarka. Primitivně krutá jako černoška z pralesa. Nebo jako naši předkové, sjíždějící se k veřejnému mučení na Staroměstském náměstí, které tehdy bylo snad ještě návsí s kalužemi a hejny hus. Je mladší než já o tisíc let.

Má hladkou napjatou pleť. Pevné maso. Bodající špičatá ňadra. Nohy jezdkyně, která tiskne koně stehny a nahými patami ho bije do boků. Lze si ji snadno představit jako lučištnici. Jako Šárku – a vybrala si Borka za svého Ctirada. Bude mého miláčka Borka sadisticky milovat jako Madda mého synáčka Romana a opírat se přitom bosýma nohama jezdkyně o vychladlou trubku našeho telegrafu. Všichni mí chlapci končí stejně.

Ona pozře Borka dřív, než Borek stačí pozřít mě. Ech, světe, když už nevymyslíš nic jiného, jdi už k čertu. Budu tam dřív a počkám tam na tebe. Mám dojem, že dlouho čekat nebudu.
