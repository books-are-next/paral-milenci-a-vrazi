---
title: Dobyvatelé
contentType: prose
---

Červený budíček z plastiku zněl na své rezonanční desce (na kruhovém sedadle židle) a Jana Rybářová se rychle probírala k vědomí, čeká nás důležitý den, ale copak nějaký den není důležitý? – a Jana zahájila ostrou rozcvičku vypínáním břišních svalů („Holky, budete mít břicha, že po vás budou kluci šílet –“ smála se tělocvikářka na průmyslovce, když tohle učila zrudlé žákyně na ripstolu) a Jana zrudla, až Borek uvidí výsledek mého cvičení… Kdy to už bude? – a aby rozptýlila náhlý zmatek těla, začala rázně s kliky, udělala jich celkem šestadvacet, zas o jeden víc – pak se opatrně ohlédla, zda Madda ještě spí, a protože tomu tak bylo, pátravě si přejížděla svým čtverhranným kapesním zrcátkem podél těla, pleť na zadních stranách stehen stále drsná, krém nepomohl, Jana si potřela zadní strany stehen pálícím tříprocentním salicylovým lihem (pro nebezpečí keratolýzy ordinují lékaři nejvýš dvouprocentní), který si sama namíchala v laboratoři, snad to ještě zavčas zmizí vysušením, a pak si nanesla špetku bílé vazelíny na konečky ňader, aby zvláčněly. Až je bude líbat – –

Oblečená Jana pak seděla na židli těsně u dveří na chodbu a se zatajeným dechem čekala, až Borek z protějších dveří vyjde do práce. Borek je teď špatný, jakoby těžce nemocen, jako by ho ta stará čarodějnice Gráfová poutala ještě i po své smrti, snad dokonce ještě víc, než když byla naživu, tehdy sem Borek přece docházel a tenkrát v sodíkárně – –

Smrtí čarodějnice se rázem změnil, od toho dne je jakoby z jiného světa, nesmírně znaven, vyčerpán a bledý… a vyhýbá se mi, i očima. Už se mě nepokouší chytat a líbat… Však já zlomím to záhrobní kouzlo mrtvé čarodějnice… vždyť všecky dobré mocnosti jsou na mé straně.

Náhle zvuk protějších dveří, Jana vyskočila ze židle, bezohledně vzbudila spolubydlící Maddu a opatrně potichu scházela za Borkem po schodech a z domu ven, zrána je můj miláček nevrlý a zlý, párkrát jsem ho takhle dohonila a on mi za celou cestu do závodu neřekl ani slovo, ačkoliv jsem se velice snažila a mluvila o blížícím se jaru (už je půlka února!), o fotbale (jen kvůli tomu kupuji teď noviny), o alkalických kovech (zvlášť jsem je naštudovala z knihy pana profesora Votočka pro vysokoškoláky, z které se Borek jistě učil), o poměrech v Africe, o jachtingu, o koupání v moři a o Maddině vyvádění s Oldou (to jsem ještě značně přibarvila), ale on nereaguje na nic… Jana kráčela dvacet kroků za Borkem, jako by ho stopovala či spíše hnala ho před sebou do závodu, v předjarním ránu strmí věž, stanice a haly jako město na obzoru, dobuď je, můj princi, pro sebe i pro mne, odměním se ti vším, co mám a co já sama dobudu –

V ústraní skládky skla vraštila laborantka Evka čelo a po delším přemítání řekla nerozhodně: „A co tohle –“ a vsunula špičku jazyka Janě do nosní dírky.

„Ale tohles mi už taky ukazovala,“ řekla Jana utírajíc si rozmrzele nos hřbetem ruky, „nic jiného už neumíš?“

„To je snad už všecko…,“ říkala Evka váhavě.

„A tos říkala, že znáš těch způsobů devatenáct, a zatíms mi ukázala všehovšudy šestnáct, a dva z toho jsou teda pochybný. Tak kde máš ještě ty tři do devatenácti?“

„No jasně, normální líbání přeci!“ zajásala náhle Evka.

„Tak to je dohromady pořád jen sedmnáct!“

„A co tohle…,“ řekla Evka po delším soustředění a kousla Janu do podpaží.

„Kousání jsme už říkali. Zkrátka už nic nevíš, a tak se příště nehoň s devatenácti způsoby, když umíš sotva sedmnáct, a z toho ještě dva pochybný!“ řekla Jana pohrdavě a vrátila se ke svému laboratornímu stolu.

Po vyčerpání Evky – Kamilka s Janou vůbec nemluvila a o milostné zkušenosti paní Secké Jana nestála – rozmlouvala Jana dlouze o lásce s paní Olgou a s hořícíma ušima horlivě naslouchala ženiným radám: „… a hlavně se mu nikdy nestyď ukázat, že ti to dělá dobře po těle, musíš mu to _zahrát,_ aby si toho všiml i třeba potmě, a i když sotva ví sám o sobě, mužskej se to musí _dovědět_ a to pak úplně šílí a ty si přijdeš na svý třeba až _po_ tomhle dopingu, chápeš, ale _zahrát_ mu to musíš hned, i kdyby tě to třeba jen svědilo, řezalo a pálilo…“

S ušima a očima dokořán Jana neúnavně pořád na nohou a ve střehu, čile se míhala závodním nádvořím, čekárnou ošetřovny, jídelnou, kolem garáží a vrátnice a stále častěji se odvažovala i do chodby Bílého domu mezi čtyřicet skleněných kancelářských dveří, uhadujíc za matovým sklem, která silueta uvnitř je Borkova, co dělá můj vyvolený celý den, sedí ve své kanceláři nebo vedle u Tušla, nebo u náměstka Abrta, občas schůze v ředitelně, na oběd chodí celé plánovací oddělení pohromadě, Borek s těmi lidmi sedí, ale skoro vůbec s nimi nemluví a jí moc špatně, sotva pár lžic polévky, černé zabijačkové polívky se včera ani netkl, z oběda sotva pár soust a nechává na talíři všecko maso, jen moučníky jí celé a k tomu jen čaj… jak budeš vypadat, můj chlapče, vždyť takhle ztratíš všecku sílu… Kdybych tak mohla obědvat s ním a nutit ho trochu do jídla, třeba i lžičkou bych ho krmila – ale to ovšem nejde. Ani sedět s ním u stolu nemohu, kdyby ve zdejší klepárně obědvalo děvče s chlapcem, vůbec by pak s lidmi nevydrželi.

Doma ve své dívčí svobodárně ve druhém patře si Jana uklidila, přeprala pár kousků, trochu žehlila, naučila se dvacet švédských slovíček – při tom všem majíc dveře na chodbu stále pootevřené: Borek chodí domů buď přede mnou, nebo zas pozdě z těch všelijakých schůzí – opravdu jen ze schůzí?… Ale ženskou nemá žádnou, to vím jistě… úplně jistě na beton?…

Vtom bouchly protější dveře a kroky po schodech dolů, Jana odhodila učebnici švédštiny, ještě chvíli naslouchala u dveří a pak ostražitě vyrazila za Borkem. Co vlastně dělá v městě? Je unavený a apatický, skoro zbytečné jet ve druhém voze tramvaje, nevšiml by si mne, ani kdybych stála přímo za ním… Jde hlavní třídou jak náměsíčný, výkladní skříně, lidé, auta – nic ho nezajímá a nejkratší cestou do kavárny Svět, tady jsou prima opony na skleněných dveřích, a teda krásně vidět dovnitř, Borek si objednal dvě deci červeného vína, tak k obědu skoro nic, a teď nalačno víno, no to je mi teda pěkná životospráva – a taky moc kouříš, miláčku. Pak šel do kina Svět na film „Žert“, kdyby se aspoň tam trochu zasmál (v kině se Jana často otáčela, v matném odrazu projekce Borkův obličej čtyři řady za ní jako sádrová posmrtná maska s ostrými černými stíny) a z kina Svět do automatu Svět, u pultu nekonečně dlouho převaloval v ústech dva obložené chlebíčky, k tomu čaj s dvěma velkými rumy (bez čaje Svět alkohol nečepuje), rumy vypil, čaj nechal stát a jel tramvají domů, zavřel za sebou dveře a už nevyšel… zrovna jak posledně a předtím. Proč nejde třeba bruslit nebo do divadla, nebo někam na večeři, co dělá celé večery sám v pokoji… to ho ta mrtvá čarodějnice ještě pořád drží… to už mě nemá ani trochu rád?… Já to vůbec nemůžu pochopit, muži přece… jak dlouho mohou být muži bez ženy… S čarodějnicí byl naposledy ještě v lednu, ten čtvrtek před tím pátkem, kdy čarodějnice odletěla na koštěti do pekla, ale to je přece už šest týdnů, jak může tak dlouho vydržet bez – – A on se o nic ani nepokouší a celý večer sedí zavřený sám v pokoji, Evka říkala, že někteří si to dělají sami a tak si na to zvyknou, že už pak nic jiného nechtějí, ale to by byla přece hrůza – Jana seděla na židli u pootevřených dveří na chodbu a v klíně si hrála s krabičkou cigaret Slavia, Borkova značka, na bílém obalu za celofánem modrý pták s černou hlavou… Kdy si zas přijdeš půjčit cigaretu? Kdybych tak mohla vejít k tobě, vzít do dlaní tvou krásnou hlavu a líbat tvůj úzký bledý obličej…

V domě zdola dvojí krok a stoupají do schodů, to je Madda s Oldou, a když se Olda nerozloučil v přízemí, přijde jistě sem, ale mně se už nechce chodit do nádražní čekárny, bydlím přece tady ve svém domě – ale to trapné domlouvání s Maddou už nesnesu… ani pohled na ty dva.

Jana skočila do postele a přikryla si hlavu dvojmo přehrnutou houní, slovo však slyšet každé („Pst!“ šeptá Olda, „Ale ta má už půlnoc –“ lže Madda) a ještě trýznivěji to, co přijde pak, Olda vzlyká štěstím v objetí Maddy a polštář v mém objetí už pálí, teď se Madda přidává a já svůj polštář koušu, abych se k nim nepřidala – taky vzlykáním, já zas z bolesti, ale znělo by to stejně.

„Nemůžeš být při tom aspoň trochu potichu?!“ řekla Jana hněvivě Maddě, když Olda odešel spát dolů do montércimry.

„To mám při tom kousat do polštáře?“ odsekla Madda.

„Poslyš, Maddo, že ty to děláš taky trochu naschvál… rozumíš, jako takovej doping pro Oldu…“

„Já ti, holka, při tom ani nějak zvlášť moc nepřemejšlím.“

„Ale něco na tom může být, ne? Rozumíš, třeba jako bezděčně a tak…“

„To víš, že seš votravná, když ležíš jako kláda.“

Tak vidíte, totéž, co říkala paní Olga, potvrzuje se to a obecně platí jako zákony v chemii, snad to má hodně společného, vzájemná touha kationtu a aniontu po sloučení a spousta dalších vzrušujících dějů jako třeba rozpouštění kovu v kyselině a exo- a endothermické reakce, to je jako taková inženýrská síť v podzemí a na té se staví krásné bílé domy s velikými okny a balkony, s kuchyněmi, koupelnami, ložnicemi a dětskými pokoji, s květinami na římsách a nahoře s anténami do éteru…

A tak přišel poslední únorový den toho přestupného roku, takový přichází jen jednou za čtyři léta, obloha byla poprvé celá čistě modrá a holé stromy na střížovickém vrchu vzpínaly nahé paže k slunci.

Další důležitý den a každý další bude ještě důležitější – tak to půjde už pořád? – to je nádhera! Přešla jsem chodbu a zaklepala na Borkovy dveře – nic, zaklepala jsem ještě jednou – zase nic, lekla jsem se, že se mu třeba něco stalo, a tak jsem do těch dveří vrazila – těsně za nimi stál Borek bledý s výrazem děsu ve tváři.

„Borku… stalo se vám něco?“

„Ne… Já se jen lekl… toho klepání.“

„Ale proč? Vždyť jsem jen docela obyčejně… Přišla jsem si půjčit sůl.“

„Připomnělo mi to cosi…“

„Vypadáte tedy opravdu poděšeně.“

„Tak dlouho už na mě nikdo neklepal… Ale to nic, už je to pryč.“

Usmívá se na mě! Mlčíme. A já poznávám, že… že dnes poprvé zas na mě hledí jako muž hledí na děvče. Jsem šťastná a bojím se, aby to zas nepřestalo, a tak raději zase honem odcházím. Však já zas přijdu! Na sůl jsme zapomněli oba (však mám doma sotva načatou kilovku).

Nazítří ráno – to bylo už skoro světlo! – jsem si troufla dohonit ho cestou do práce. Vyprávěla jsem mu směšné příhody – jak jsme doma píchali vepříka a jak ještě cukal nožkou… a Borek se smál jako kluk. On potřebuje radost, a já bych mu ji poskytla, i kdybych si na to měla ušít červené šaty s rolničkami… Vyléčím ho. A udělám z něho zase muže. Muže pro sebe – a muže pro nás oba.

Od té doby chodíme do práce už jen spolu. A ještě téhož dne Borek ke mně přišel odpoledne, měla jsem pro něho cigarety Slavia připravené, ale on už nehledal žádnou záminku a povídali jsme si, jako bychom spolu chodili už rok – ale což už spolu nechodíme čtyři měsíce? To mrzuté přerušení je už dávno dávno zapomenuto.

Bylo nám spolu tak dobře, že jsme oba měli vlhké oči. I Borek… nakonec mi vykládal podivnou starou historku o jakési paní Derenálové a nějakém Juliánovi, který ji zastřelil v kostele – připadalo mi to takové přepjaté a ne moc dobře vymyšleno, zkrátka se mi to nijak dvakrát nelíbilo – až jsem pochopila, že ta Derenálová má znamenat čarodějnici Gráfovou a ten Julda Borka. Toho Juliána v té povídce nakonec popravili.

„Ale vy jste snad ještě živ, ne?“ upozornila jsem ho ne bez škodolibosti.

„Zatím. A řekl bych, že dost –“ a už vstával a už zas jeho ruce kolem mého pasu a už jsme se zas strkali na tom kříži z kolejnic na podlaze mého pokoje, líbal mě na tvář – na ústa jsem mu to zatím nedovolovala. „Až zas někdy přijdete –“ šklebila jsem se na něho. „Nevím, jestli na to najdu čas –“ šklebil se na mě. Nazítří jsem si hned po návratu z práce oblékla novou ostrou podprsenku za čtyřicet korun a ještě jsem si ji ani vzadu nedopnula a Borek mi už vcházel do dveří. Od té doby jsme spolu už pořád.

Líbáme se… kde je chudinka Evka se svými sedmnácti způsoby, z toho ještě dva pochybný… Když se dva milují, je každý jejich polibek nový a krásnější způsob líbání. Sedíme spolu na kavalci a díváme se z okna, vidíme tak jen nebe, ale to nám úplně stačí… každý den je teď delší a světlejší než předchozí.

„Často vzpomínám,“ šeptal Borek, „Jak jsme tenkrát spolu mluvili o Švédsku… Pamatuješ si to ještě?“

„Pamatuji si všecko, co jsme spolu mluvili. I já bych chtěla jet do Švédska… denně se učím dvacet nových švédských slovíček.“

„A já bych chtěl najít Švédsko tady, na Labi… s tebou.“ A zas jsme už měli oči dojetím vlhké… ale my přece spolu plakat nebudem?… ale to jen ze štěstí. Od toho dne mě Borek smí hladit po celém těle a nazítří, v sobotu, jsem jela domů do Malešic mamince říct, že se budu brzo vdávat.

Lidi, já miluju březen, měsíc větrů nad kalužemi a vodního zurčení, vzduch voní jarem, Borek přichází přímo z práce, doráží, já uhýbám a zas se vystavuji, vypadá to jako hra nebo lov, tak vypadá opravdová láska, nejlepší věci jsou vždy nejprostší, smějeme se spolu, letí duben vonící zemí a snáší se květen, měsíc hvězd a lásky –

Ještě než červený budíček z plastiku dozněl na své rezonanční desce (na kruhovém sedadle židle, koupil jsem si stejný, jako má Jana), stál Borek u okna a natáčel tvář vzhůru, aby v ranní mlze viděl sám vrchlík nebeské polokoule, a když se mu zazdálo, že slibuje modř, zaradoval se: bude krásný den! Oblečen pak seděl na židli těsně u dveří na chodbu a se zatajeným dechem čekal, až Jana z protějších dveří vyjde do práce.

Vyrvána spánku řinčením budíku, svíravým hladem a žhoucí žízní doběhla Jana (odhazujíc cestou bavlněnou košilku už bez ohledu na spolubydlící Maddu) k výlevce na zdi a rychle (zneklidněna prudkostí touhy svého těla procitnuvší dříve než tělo samo) roztočila kohoutek naplno a nastavovala tvrdě tryskajícímu vodnímu kuželi tvář, ramena, prsy a hltavě chlemtala, až pocit hladu poněkud zeslábl. Nahá poskakovala (ručníky si šetřím do výbavy) v ranním nízkém a ostrém květnovém slunci a zalykala se bezdůvodnou, totální, tou zběsilou radostí, jež bere dech a svírá svalstvo křečí.

Sešli jsme se na chodbě jako řízeni tajemným signálem, naše dveře se otevřely snad v téže vteřině – to mám krásnou holku! – to mám krásnýho kluka! – a v minutě se domluvili, že dnes půjdem na Větruši tancovat, zaskočili jsme si ještě oba zpátky každý do svého pokoje napustit si vodu, která odpoledne nepoteče, trvalo nám to stejně dlouho, bereme se za ruce a skáčeme spolu dolů ze schodů.

Hned po návratu z práce se Borek ve svém pokoji ve druhém patře vpravo vysvlékl a díval se na sebe v zrcadle, denními čtyřiceti kliky přibývá v prsou svalové hmoty, zaťal paži a zkusil tuhost bicepsu, je mi už šestadvacet, teprve šestadvacet let… Přiklekl ke kavalci, obřadně odemkl svůj trezorový samsonitový kufr a na postel jak na oltář kladl bílé prolamované tílko, bílou nylonovou košili, exkvizitní londýnské ponožky, bílé spodky – zaváhal a místo nich přichystal červené trenky – stříbrošedou kravatu a manžetové knoflíčky: safíry v šedé platině.

Hned po návratu z práce se Jana ve svém pokoji v druhém patře vlevo vysvlékla a prohlížela se v čtverhranném zrcátku, kůže vzadu na stehnech je snad už hladší a břicho nádherně podle slibu naší tělocvikářky, bude mi už dvacet, teprve dvacet let… přiklekla ke kavalci, obřadně odemkla svůj kufřík a na postel jak na oltář kladla dosud netknutou soupravu prádla z jemného bílého nylonu – zaváhala a vyměnila podprsenku ze soupravy za novou ostrou za čtyřicet korun – nové bílé střevíčky a ze skříně dosud nenošené bílé šaty ušité podle střihu z Praktische Mode.

Borek se dvakrát oholil, užil hojně Alexovy kolínské Barberina a masážního krému Barbus a pohlédl na hodinky, ještě hodinu času, a přistoupil k oknu, špičaté střechy vrážejí do nebe a obloha svírá střížovický vrch stehny, vítr se páří s béžovým spadovým prachem a osou všeho je nesmírný komín elektrárny jak triumfující falus chrlící chuchvalce dýmu, VICTORY! Já už zas vidím rudě – Ještě hodinu času… kéž by trvala padesát let.

Jana se postříkala Maddinou kolínskou Barberina a vpracovala si do drsné pleti stehen Maddin masážní krém Barbus, ještě špetku bílé vazelíny na zvláčnění konečků ňader a pak se už oblékala, ještě hodinku času a rozhlédla se po dívčí svobodárně, úzký kavalec vycpaný senem, kufr pod postelí, výlevka na zdi a na podlaze svařené koleje, dnes naposledy odejdu ještě nedotčená, Jana znovu přiklekla ke kufru, vyňala zaječí tlapku od tatínka pro štěstí a udělala si s ní na prsou křížek, ať jsou všecky dobré mocnosti na mé straně, proč nejsem teď dojata – místo slz za víčky očí rudou rotaci – jak uhranuta bílým prostěradlem svého kavalce, na němž se to stane a musí to být VELIKÉ – Jana hodila zaječí tlapku do kufru spolu se starými teniskami a místo nich podstrčila pod postel své dosud netknuté pantoflíčky z jemné bílé kůže – Ještě hodinu času… že budou všecky další hodiny stále krásnější?…

Jeli jsme tramvají k železničnímu mostu a šli pěšky nahoru na Větruši, vypadá jako hrad nad městem a z restaurace je báječná vyhlídka, pili jsme bílé víno, tančili jsme a šli se pak projít ještě chvilku do lesa. Ještě jsme se dnes nepolíbili…

„Mám tě rád, Jano.“

„Já tebe taky, Borku.“

„Chci s tebou žít.“

„Ano.“

A náhle polibků jak za celý poslední týden a to byl náš vůbec nejlíbavější týden, najednou pak byla už tma a běželi jsme dolů stříbrnou vozovkou tygrovanou stíny kmenů k městu, čeká na nás jako rozsvícený dort –

Pak mlčky k domu a po schodech nahoru, naše ruce se už neopouštějí a spolu jimi otevíráme dveře našeho prvního pokoje.

_Dívka dorostlá v ženu pro mne Z mléka, slunce, trávy a rybízu Jako chléb Jako maso, víno a květiny Všecko teď už docela jen pro mne_

_Můj muž Můj jediný Můj osud Čekala jsem Tě a Tys přišel Teď jsme už spolu Pro tuto chvíli jsem uhájila svoji čistotu Vezmi si tu oběť Je jen pro Tebe Dávám ji ráda Na dívčích nohou vynést těžké tělo muže do beztíže_

_Však jsme spolu dva Mysli přitom taky na sebe Tvá radost dvojnásobí mou a zečtyřnásobená se Ti vrátí Miláčku Ale ty jsi netušeně báječná_

_Bála jsem se toho, ale je to nádherné Však jsem se taky na to připravila Všecko z Playboye a k tomu navíc lásku Vymyslíme spolu tisíc radostí Svědku mé závrati a mého chtění Začni mě vyučovat hned Když to spolu máme, ať je to veliké_

_Ovšemže smíš i kousat V lásce a boji dovoleno vše Já si Tě taky s chutí kousnu Jsme spolu v džungli Má antilopo Au! Au! Au! Má švédská vlčice_

_Mě to taky bolí a taky dělá rozkoš Jsem šťastná, že v mém objetí vzlykáš Au! Au! Au! Ale kdyby to bylo mučení, byli bychom z toho už mrtvi Jsme však stále více naživu Vůbec mě nešetři Já Tě taky šetřit nebudu_

_Šetřit se začnem až za dvacet let Teď do Tebe vtáhnu jak do dobytého města a celou Tě vydrancuji a vyplením_

_A všecko vypálíme Chci chlemtat doběla rozžhavené plazma Potřebuji se roztavit A Tebe taky Slijeme se spolu v pálící amalgam Přej si více Co ještě Víc_

_Chci Tě mít pořád Chci s Tebou bydlet Ženo Chci Ti udělat dítě Smím?_

_Smíš všecko Udělej mi dítě Teď už jsi můj muž_

(Pokračování příště)

TŘI SESTRY WILLIAMSOVY jsou v celém městě Waterwillu (USA) známé jako energické dívky. Vdaly se také všechny najednou a při svatebním obřadu ukázaly svým ženichům manželský program: pěst, váleček na těsto a vězeňský řetěz se železnou koulí.

MUŽ A ŽENA  
**(Kapesní přehled 20 let jednoho manželství)**

Nazí a po kolena v moři, zády k evropské pevnině, se spojenýma rukama hleděli Borek a Jana k severu, kde za zářným vodním horizontem lze tušit Švédsko… pak se otočili a vystoupili zpět na písečnou pláž _Nacktbadestrandu_. Dovolená novomanželů Trojanových ve východoněmeckém letním táboře na Baltu skončila. Celý rok budeme šetřit a příští léto už určitě pojedeme do Švédska…

Za srpnového večera spěchá Borek ze závodu domů (po sérii energických domluv se Madda konečně v noci, kdy nalezla pod prostěradlem svého kavalce rozsypané skelné střepy, přestěhovala k bratru Alexovi Serafinovi z dívčí do mužské a Borek za Janou z mužské do dívčí svobodárny domu č. 2000) nese opatrně aktovku s třemi bílými gladiolami, utrženými na záhonku pod okny ředitelny, květiny pro mou ženu, Jana se myje v zazátkované výlevce na zdi vodou ráno nahromaděnou, mazlí se s vejčitým růžovým mýdlem, omývá je, aby bylo hladké a beze zbytků pěny, a věší je do bavlněné síťky od rajčat, aby oschlo a Borek je měl po ruce, jakmile se vrátí z práce, až si jím bude přejíždět po těle, ať mu prostředkuje mé polibky –

Šest volských ok (smažených na octě: tuky jsou zhouba a třeba Japonci máslo skoro neznají) jsme snědli za pět minut a k tomu co nejvíc chleba, hlad trvá dál, ale večer se má jíst co nejméně, to jen pitomí paďouři si nacpou na noc nácka, my máme po večeři lepší program než jen usnout, Borek se nemůže nasytit hlazení pevného a štíhlého Janina těla, ještě více okouzlen vzrušujícím rozvojem jejího milování, jak učenlivá a jak vynalézavá je má žena –

– jak silný a jak něžný je můj muž, raduje se Jana v Borkově objetí a nalézá bystře nové a nové způsoby, jak nepozorovaně svádět Borkovo laskání žádoucím směrem, aby i ona dosáhla svého vyvrcholení, časem naše těla najdou společný jazyk, můj muž nepotřebuje žádný doping při milování a žádné divadlo, pouze ať nechá místečko i pro mou ruku na volantu naší lásky, já však nespěchám, vždyť mi patří celý tvůj život, Borku – Borek usnul jak dítě v půli věty, Jana ho uložila ke spánku jak kojence a dlouho do noci na něho hleděla, hladila jeho krásnou hlavu a tiše líbala jeho úzký opálený obličej, jsi mé slunce, můj dům, má zahrada a mé pole, můj bůh a mé domácí zvíře, já k tobě vzhlížím, udržuji tě, zavlažuji, zbožňuji a budu tě ještě ošetřovat, chovat, pěstit, krmit, dojit, kovat, stříhat a ty mě živit a chránit, jak je to dlouho, co jsem utíkala nocí spát na nádraží…

Byl to čtvrtek, docela obyčejný den na konci září, jenže už od rána začalo slunce hřát, jakoby poslední pozdrav léta… Ze své kanceláře zatelefonoval Borek Janě do laboratoře: „Dneska je venku tak nádherný slunko…“ „Tak za půlhodiny u vodojemu –“ odtelefonovala Jana a vyžádala si od inž. Secké propustku k zubaři a Borek od Tušla povolení zajít do technické knihovny. Nemohli jsme si dovolit jít domů, sešli jsme se u vodojemu a zjistili, že máme s sebou celkem Kčs 2,20, což nestačilo ani na dvě autobusové jízdenky, šli jsme tedy pěšky tři hodiny k oprámu v lese, kde je voda hluboká a teplá, plavali jsme v ní bez plavek, leželi nazí na slunci, které oba milujeme a jehož ani na konci léta pořád nemáme dost, sbírali jsme poslední měknoucí a svraštělé borůvky, kousali syrové houby a pili vodu z oprámu s tisíci jehlicovitých zelených řas, hlad jsme zahnali milováním v trávě až do tmy a s mokrými šaty v rukou pak klusali bosí po asfaltce k městu, na kraji betonky se oblékli, v hospodě Stará pošta po delším handrkování Borek ustoupil a utratil za své pivo Kčs 1,40, Janě zbylo na limonádu Kčs 0,60 a dvacetník nechala Jana hostinskému s posunkem, který by ctil i kněžnu Colloredo-Mannsfeldovou, a mašírovali jsme pak po betonu dál, Jana mě poslala schovat se do příkopu a stopla saaba, jakmile jsem se však ukázal i já, chlápek v saabu ztratil zájem svézt nás oba, Jana mu naplila na chladič, a ještě než odjel, stačil jsem mu žulovou kostkou nakřápnout zadní okénko, má úžasná holka, můj báječnej kluk, řvali jsme smíchy, když SAAB až sto metrů od nás si troufl zastavit se a ohledat škody, víc si už netroufl, zmizel v prachu a my šli pěšky dál, ty tři hodiny cesty docela příjemná večerní procházka a Jana pak už jen z floncu zastavila náklaďák, chlapi vezli telata na jatky a cestou jsme se tak skamarádili, že jsme z jatek zajeli ještě do naší hospody na Vinklu, Jana tancovala se všemi a snědla mezitím tři guláše, já čtyři a hráli jsme pak v pěti kulečník, při zavírání jsme všichni vzali po dvou flaškách pod paží a pokračovali u nás až do šesti ráno, chlapi si šli zdřímnout do korby auta a my dva přímo do práce, tentokrát jsme vzali s sebou celou pětadvacetikorunu a přímo z práce jeli k oprámu zas, Jana je nádherně nezničitelná, až na schodech našeho domu se jí začaly zavírat oči, a tak jsem si ji nesl domů v náručí a už spící ji ukládal na její kavalec, byl jsem příliš šťastný, abych mohl usnout, hladil jsem Janiny hnědé vlasy zesvětlalé sluncem a opatrně líbal její zavřená víčka, ze spánku tiše vrněla, chytila mě za kotník a pevně jej držela, asi jej považovala za ruku, moje ovečka, a já se neodvažoval pohnout, abych ji nevzbudil, má božská holka, tolik roků ze svých dvaceti byla u cizích lidí a sama – teď už navždy jen se mnou.

Vstávám dřív než Borek a dávám na stůl snídani, když on ještě cvičí, mně už na rozcvičku nezbývá čas… však Borek těch svých kliků už taky moc nenadělá a k tomu ještě fixluje, můj mužíček, dělá je stále mělčí, ale on má teď Borek vážnější starosti, náměstek Abrt zemřel, Tušl byl jmenován na jeho místo a Borek Tušlovým zástupcem, má spoustu práce a chodí do práce dřív, aby byl v kanceláři první, a z práce zase později… takže jsem doma občas sama, ale doma je pořád co dělat, když se teď starám o nás oba, přestala jsem se učit nová švédská slovíčka, vždyť jich umím už skoro tisíc – jenže je zapomínám… Učit se znamená především opakovat.

Na Dušičky jsme jeli k Janině mamince do Malešic, dojeli jsme hrka­vým vláčkem vagonů, jaké jinde dávno už nejezdí, sice odpoledne, ale už za šera, stáli jsme nad hrobem Janina tatínka, klečící Jana zapalovala na rovu naši přivezenou kulovou svíčku stylizovanou do tvaru stolisté růže, její matka klečela vedle ní a obě se rozplakaly, stál jsem nad nimi čelem k hrobu hluboce pohnut, po letech zase mají muže v rodině, a ze tmy venkovského hřbitova jako by se na má ramena snášel velkolepý patriarchální plášť z těžké kožešiny.

Poprvé jsme spali s Borkem v ložnici mých rodičů, na posteli, kde jsem byla počata a kde můj tatínek zemřel, místo mrtvého u mne teď živé mladé tělo mého muže a pocit čehosi odvěkého a osudového mě mocně dojal, podrobil si a pak rozžhavil, s nábožnou dychtivostí jsem líbala svého pána a vášnivá touha po služebnosti jemu mě té noci poprvé vynesla k mému vyvrcholení lásky s mužem, jenž mi dává sebe celého a celé všechno, jež mi náleží.

Jana se rozhněvala, až zbledla a zajíkala se, když jsem jí neprozřetelně prozradil, že mé manžetové knoflíčky (safíry v šedé platině – mají větší cenu než všecek náš ostatní majetek dohromady) jsou od Zity, Jana je vzala štítivě do ruky, zabalila do cáru novin a schovala do svého kufru dolů pod špinavé prádlo. Nesmím jí nikdy říct, že i mých šedesát čínských kapesníků je téhož původu… i mé prádlo, šaty a samsonitový kufr pod kavalcem.

Zakrátko jsem se naučila pro Borka vařit, vždyť já už odmalička se učila rozumět všemu, co dává pole, zahrada a dvůr, rozbíjím vejce do bazénku z mouky na prkně, solím a hnětu těsto rukama, jimiž laskám svého muže, kladu jídlo k jeho rukám, šťastna jeho hladem a jeho sycením se, sleduji svůj pokrm v jeho rtech, v jeho zubech a jak klouže hrdlem při jeho polykání.

Jana už nosí pod srdcem naše dítě a chci ji co nejněžněji šetřit, má ženuška se však obává (za nic na světě by to nepřiznala!) té dlouhé přestávky v našem milování, o mne se tím bojí (zbytečně, leč sladce) a snaží se tu přestávku ještě o tuto a ještě o tuto noc oddálit, předstírám tedy spánek hned po ulehnutí a zavřenými víčky čelím jejím pátravým pohledům… vždyť já počkám až zas na tebe, těch pár týdnů mě nezabije a v nejhorším případě – Jana to poznala při ranním stlaní a já se před ní strašně styděl, „Pročs mě neprobudil?“ zeptala se mě jak učitelka školáka. „Když ty jsi už tak krásně spala…,“ říkal jsem jí po pravdě a Jana na to: „Tak ať mě příště probudíš! Rozumíš – já si to přeji!“, i můj stud a má hanba teď patří jí, je sladké si to uvědomit, už docela všecko pojme její láskyplná péče, jako bychom se v sobě navzájem už rozpustili.

Teď už nic nepatří jen jednomu z nás, všecko tomu druhému, jak hluboká je radost otroka být absolutně vlastněn – a radost otrokáře absolutně vlastnit. A vědět, že rozkoš otrokáře ze své neomezené moci je dále stupňována zřetelnou rozkoší otroka ze svého porobení… vědět o sobě už absolutně všecko.

Chodíme k sobě po kolejnicích na podlaze, ty tady pořád ještě jsou, vedení závodu je zprvu nechtělo dát odstranit, že prý naše společné bydlení v bývalé (teď je to přece náš byt!!) dívčí svobodárně je svémocné, protiprávní a nezákonné, po Borkově jmenování Tušlovým zástupcem a při jeho stále sílící pozici v podniku by to však nyní už šlo lehce za jedno dopoledne zařídit, my však přece čekáme dítě, a proto potřebujeme byt, kolejnice na naší podlaze jsou teď už argument, CHCEME BYT – a narážíme na chladnou lhostejnost vedení. „Jsou dva druhy lidí,“ říká Jana, „s kvartýrem a bez něho. A mezi nimi ostnatý drát… Au, když pomyslím, že v tomhle budem brzo s děckem tři –“ Je provokace, když jeden má všecko, a druhý nic, nač potřebuje starý vdovec Gráf, který má už jen syna (ovšem na sedm let zavřeného pro vraždu), třípokojový kvartýr v prvním patře a k němu ještě čtyřpokojovou vilu (se skleněnou verandou) u řeky? Jana potřebuje prát, otáčí kohoutkem nad výlevkou u zdi: pár rezavých kapek, zachrčení a dost. „To se zas starej Gráf koupe, kdy už pojde ten chlap –“ hněvá se přirozeně má žena, já beru do ruky pohrabáč a rozpřahuji se na vodovodní potrubí – na okamžik jsem strnul, po tomto vodovodním potrubí jsem kdysi telegrafoval – „Já budu chodit koupat děcko asi do sklepa! –“ křičí má žena, a já už zasazuji do potrubí ránu za ranou, kovem o kov, ať si panstvo ve vaně všimne naší bídy, úder za úderem buší Borek do trubky, dokud mu paže neochabne a nezemdlí.

Do bytového pořadníku nás zapsali až po nesčetných urgencích a po narození našeho dítěte _(1. rok manželství)._ Je to holčička – 4,25 kg živé váhy a Borek pro ni prosadil jméno Yveta.

Ještě dva měsíce nebude Jana chodit do práce a skvěle jí to svědčí, vyspí se dosyta a celý den si hraje s miminkem, báječně teď vaří a všecko na másle (znovu mi zvýšili plat), protože jsem si zamiloval tu sladkou vůni rozpouštění a jeho chuť. „Tuky jsou zhouba –“ hrozí žena žertovně prstem, „Třeba Japonci máslo skoro neznají –“ dopovídám se smíchem její oblíbený slogan a pouštíme se alpakovými lžičkami (12 kusů za Kčs 360,–) do vaječné omelety na jemném značkovém porcelánu s něžným motivem modrých ptáků z ženina věna (po ženině dědečkovi, který vyhrál ve státní loterii sto pětadvacet tisíc na osminku losu), pak čokoládový dort se šlehačkou a sedmičku zeleného veltlínu.

Sehnal jsem bulharské hrozny s velikými vejčitými zrny a spěchám domů, je nádherný den na konci září (jako loni, tenkrát když jsme zdrhli z práce a šli pěšky k lesnímu oprámu…), milovat se lze v posteli líp než v trávě, Yvetka teď bude spát a já už dveře otvírám nedočkavě jak milenec – u stolu sedí žena s vráskou na čele nad tuctem našich peněžních obálek: přišla složenka od pojišťovny, musíme zaplatit devadesát korun… ne že bychom je neměli, v obálkách máme celkem hodně přes dva tisíce, ale tady už každá koruna má svůj pevně stanovený účel, dvě hodiny strkáme stovky a padesátky z obálky „Švédsko“ a „Koberec“ do obálek „Televizor“ a „Různé“ tak, aby těch devadesát korun nakonec někde vybylo… Nešlo to jinak než je posléze vzít z obálky „Švédsko“, stejně jsme se tam letos nedostali a strávili krásných čtrnáct dní u třeboňského rybníka Svět za pouhých jedenáct set korun.

Musel jsem si nechat narůst dlouhé vlasy a teď mi Jana drží hlavu v lavoru s mydlinkami a myje mě jak pejska, cítím její teplé mokré ruce a chňapám po nich zuby. Borek si nechal konečně narůst pořádné vlasy místo té své drsné srsti na hlavě, vždyť už není žádný kluk, umyla jsem mu je šamponem a teď se mi chce je stále hladit, jak měkké jsou, hebké jako hedvábné.

Běžím z práce domů sněhovou vichřicí, koupili jsme si za Kčs 380,– kamna Club I. se šamotovou vložkou, ve sklepě máme třicet metráků prvotřídní hnědé kostky z jámy Kolumbus, v pokoji teplo jak v lázni a hned si svlékám košili, efektivně topit v kamnech je věda a umění. Borek vyhrabává popel z kamen zdola, pak otvírá horní násypná dvířka a pohrabáčem plus lopatkou vybírá jednotlivé kusy škváry, které nepropadly roštem, nadělá kolem sebe hrozný svinčík, ale těším se z pohledu na svého muže nakloněného nad ohněm, jenž mu zbarvuje nahou hruď červeným míháním.

Malé Yvetce už minul rok _(2. rok manželství),_ už sedí v postýlce a bezpečně rozezná tátu od mámy. Je mi líto, že už ji nemohu kojit, kousala sice už velmi bolestivě, ale když si vzpomenu na její prstíky na mých prsech… Už zas chodím do práce, nevím, kam dřív skočit, a se švédštinou je už nadobro konec, taky jsme si spočítali, že si ani letos nemůžeme Švédsko dovolit, a založili jsme novou peněžní obálku „A“ (auto) se základním vkladem Kčs 20,–. Dovolená u našeho rybníka Svět v Třeboni se nám hezky vydařila, koupání rozhodně lepší než v severním moři, voda je zde tak teplá… a kouzelné večerní procházky po rybniční hrázi osázené staletými duby, zamilovala jsem si něžnou bílou hrobku knížat Švarcenberků a Borek denně spořádal k večeři tři porce smaženého kapra.

Borek jde ráno do práce a při každém kroku pozoruje své boty z perforovaného nepravého semiše za Kčs 59,–, tyhle gumové pod­rážky jsou neocenitelné, boty vydržely celé dva roky a každý den, o který je nosím déle, zůstanou déle nové mé dosud nenošené černé mokasíny z telecího boxu doma ve skříni. Mezi techniky v závodě se utvořilo protigráfovské křídlo – panu doktoru Gráfovi se teď narodí řada potíží – a získal jsem v něm pevnou pozici.

Jana nastoupila od 1. ledna na nové místo do cenového oddělení po Jolaně Tušlové, která povýšila do funkce vedoucí fakturace. Lehce jsem se rozloučila s flinkáním v laboratoři, vědkyně ze mne stejně nebude, a kromě vědců je v laboratoři místo už jen pro pomocné síly – v elegantní kanceláři v prvním patře našeho Bílého domu jsem dostala krásný psací stůl s osmi zásuvkami jen pro sebe – do spodní jsem si první den přinesla zaječí pacičku od tatínka pro štěstí. Je tu dost práce, ale baví mě to, hned první den se mi přišel představit náš podnikový právník doktor Smetana, podnikový elegán, jaké ten má pejzy – ale je to hezký muž, chodí s Evkou, která se kvůli němu rozvádí a chodí k němu spát do bytu. Budu s doktorem Smetanou spolupracovat.

Jana se miluje nejraději v neděli ráno, je to svým způsobem také rozcvička, sladká jak kakao se šlehačkou ke snídani, Janě to jde náramně k duhu a nechávám ji, aby se na mně vyřádila, už mě ve všem docela dohnala a v něčem už předhání, hned bych po tom zase usnul, ale to se už probouzí Yvetka, má sladká holčička, chce tátu a učím ji chodit, lékaři doporučují nedržet dítě za ruku, nýbrž jen mu ruku podat, aby se jí drželo samo, fixuje se tím citový vztah, Yvetka mě úporně drží za ruku a šlape si odvážně mezi kolejemi.

Malá roste jak z vody _(3. rok manželství)_ a rozhodli jsme se, že jí propíchneme ouška pro náušnice. Jana sterilizuje jehlu a nit ve vroucí vodě, vařím to pořád dál a Borek se na mě ustrašeně dívá, kážu mu, aby položil Yvetku na stůl a pevně ji držel, vytahuji jehlu s nití a blížím se k Yvetčině ušnímu lalůčku, holka řve jak vražděná, táta se nebojí o nic méně a vůbec není s to děcko na stole udržet, jsi přece chlap, nebo ne? Dívám se na Janu a je mi trochu mdlo, když musím držet dcerušku na stole jak kapra při zabíjení, Jana se k ní blíží s jehlou, bodá ji do ucha, vytryskla krev, Yvetka se zmítá a ječí hrůzou, vždyť taky nad ní stojíme jak vrazi – z lásky to děláme pro tebe, dceruško. Abychom nemuseli kupovat náušnice (do dětského ucha smí přijít ze zdravotních důvodů pouze drahý kov, nejméně stříbro, raději zlato a nejlepší je ovšem platina), dali jsme předělat mé staré manžetové knoflíčky (safíry v šedé platině), o zbytku platiny jsem se Janě raději už nezmínil a schoval si jej do tajné krabičky k prameni Zitiných vlasů.

V obálce „A“ máme už 2300 Kčs a založili jsme si na to druhou vkladní knížku, do Švédska pojedeme až jednou, až s plným komfortem – bulharské moře je teplejší a hned první den jsme se oba spálili sluncem, to se nám dosud nikdy nestalo, opatrně našlapujeme nazí v 8. patře panelového hotelu Glarus (výhled na pustou stráň: sleva Kčs 150,– na hlavu), natíráme jeden druhého olejem a sykáme bolestí. Poslední den výlet křídlovou lodí „Kometa“, která se nadnáší nad vodou rychlostí 62 km za hodinu, celou dovolenou jsme se těšili na tento let mořem, ale po pravdě řečeno po hodině vás to už moc nebaví a Jana pozvracela zadní palubu.

Jana je teď vůbec stále nervóznější a začíná se v ní objevovat sklon k hysterii, ovšem, má práce nad hlavu a byt nám pořád jenom slibují _(4. rok manželství),_ ale za to přece nemohu já, další Janin hysterický výstup, a tak jsem hlasitě zavřel dveře a pobyl si tak trochu ve městě asi do půlnoci.

Borek se vrátil opilý až o půl třetí ráno, nebyla jsem ten večer poprvé sama doma, ale poprvé opuštěná, měla jsem chuť podniknout něco s Evkou, ale nemohu nechat Yvetku samotnou, spát se mi nechtělo, dopila jsem láhev plisky, kterou jsme si dovezli z Bulharska, ráno v práci mě Evka litovala a podrobně vyprávěla, jak skvělý milenec je doktor Smetana.

Koupil jsem Janě deset červených růží a slíbili jsme si, že tamto bylo už naposledy, vždyť láska nehněvaná není přec milovaná? Skočil jsem pak ještě pro víno, v naší hospodě na Vinklu měli jen laciné octy, a tak jsem sjel do města pro tři pistolky, Tramínu, lahodného a jemného, a milování s Janou zazářilo jako zapomenutý šperk, Jana se ustálila na jednom svém způsobu, kterého se dožaduje a který jediný ji plně uspokojí.

Smířila jsem se s Borkem doopravdy až v posteli, což je prý sice osvědčené, ale snad trochu chudé, ne? – Malá jizva mi zůstane už navždy, jak může pro maličkost muž odejít od své ženy a svého dítěte?! – I když třeba jen najeden večer. Borek se snažil ze všech sil, až mě to dojalo, růže, víno, polibky a pak v noci… reagujeme už teď na pouhé hnutí brvou, povzdech nebo posunek partnera, naše milování nabylo chuti chleba, je dokonalé, naprosté a plně sytící – ale vždyť to není jen mužův dar ani ženin, nýbrž oboustranně vděčná povinnost.

Sláva! Dostali jsme byt… konečně. Tak málo jsme tomu do poslední chvíle věřili, že jsme přišli do novostavby už o pěti ráno, čtyři hodiny před kolaudační komisí (chvíli po nás se už začaly trousit další budoucí partaje a my je s trnutím počítali, jestli jich nebude víc než šestatřicet, rozhodnuti zmocnit se bytu třeba násilím), kolaudační komise vydala všem klíče, a když pak přišla do našeho bytu, že prý abychom jí dali klíče zase zpátky, protože prý je potřeba přeložit parkety, aby se nevyboulily – známe takovéhle triky, Borek držel klíče, až mu klouby zbělely, vyprovodili jsme komisi ze dveří a hned za ní zamkli na dva západy. Máme dva pokoje, kuchyň, koupelnu, balkónek… stěhovali jsme se hned v poledne a první noc spali na vypůjčených vzduchových matracích.

Jana sedí ve vaně už druhou hodinu, já mám vlastní koupelnu poprvé v životě, doma jsem se chodila mýt do domku prádelny na dvorek ve studené vodě, tohle je jiný kafe, ale Borek mi zkazil mýdlo, zarazil do něj magnetický trn, mýdlo tak sice drží na magnetickém stojánku, ale mydlení už není tak hezké, a sotva jsem koupila Yvetě mýdlového zajíčka, okousala mu ocásek a uši a teď blinká bublinky.

Borek si zabral půl pokoje jako „pracovnu“ a za týden se zděsil, za tenkou zdí si sousedé instalovali televizor a do Borkovy četby a angličtiny teď burácejí přenosy oper a rady zemědělcům, dveře nejdou zavřít, praskla záchodová deska a parkety se vyboulily jak vlny na moři při větru silném tři baly – je to dobytek ti řemeslníci, místo práce se povalují s flaškami piva, zřezat by je patřilo jak koně, ale to jim ještě musíte strkat peníze – kdo strká peníze nám?! – A děláme víc a dostaneme míň než ti valaši! – být k nim zdvořilí a ještě se jich bát.

Dítě už není k udržení, má novou kamarádku Blanku a tahá ji pořád k nám, sladká děcka si svlékají kalhotky, šeptají si slova jako „kakání“ a „zadek“ a smějí se nedobrým smíchem, Yveta je drzá, svéhlavá a vzteklá, máme teď na ni pořád méně času _(5. rok manželství),_ naštěstí máme babičku, babička je však na holku bohužel slabá… v novém bytě máme méně místa než ve starém, klopýtáme o sebe a všichni jdou na nervy všem, hotový zvěřinec.

Čekám na Janu na náměstí, jdeme kupovat koberec a předložku do koupelny, to bude radost mačkat se s tím v tramvaji a doma pak zvedat všecek nábytek, báječný program na odpoledne tedy… a k tomu ještě přestaly jezdit tramvaje – jak dlouho tady asi budu tvrdnout?! – Je březen a vzduch čímsi voní, v chůzi dívek je cosi… třeba už tramvaje nepojedou nikdy. Možná nejedou kvůli nějaké nehodě, srážka s autobusem třeba, tři oběti, mezi nimi… J. Trojanová. To by bylo… strašné, samozřejmě, co s Yvetkou… mohla by být s babičkou v Malešicích, byt… kdyby člověk nebyl vázán k tomuhle stupidnímu městu a k té blbé fabrice, ještě mi pořád není třicet let… Tramvaje začaly jezdit a Jana si přijela šestnáctkou, prý ještě musela v práci něco přepočítat, ale vždyť já mám v práci práce víc než ty „a všecko jsem nechal, když jsme se přece domluvili…“ „Ale notak to je řečí kvůli dvaceti minutám –“ „Dvaceti minutám? Hodinu tady tvrdnu!“… Kladení nového koberce nám trvalo do noci, Jana mstivě vytírala kouty podlahy, kterých si normálně vůbec nevšimne, jen abych musel přitom stát jak vůl.

Slavili jsme kvartál a Evka pak zatáhla celé oddělení do žernosecké vinárny, Borek byl stejně zas v Praze, pomalu by se tam mohl už odstěhovat, a tak jsem zatelefonovala babičce, aby ohlídala malou, že přijdu až v devět (Borek přijíždí z Prahy o půl desáté), půjčila jsem si dvě stovky z obálky „Švédsko“ a trochu se ukázala, doktor Smetana byl skvělý, naučil mě tančit letkis a po každém kousku mi líbal ruku, pak i při tanci – ach bože můj, kdy já se naposledy tak smála?…

Říkají jí Niky, je jí devatenáct a dělá v exportním oddělení pražského generálního ředitelství, seznámili jsme se ve výtahu, který se s námi a soudruhem generálním zastavil mezi pátým a šestým patrem, soudruh generální se rozčilil a zrudla mu pleš, Niky mu udělala nad tou lesklou červenou koulí oslí uši a oba jsme se dusili smíchem ještě hodinu potom ve vinárně U piaristů, Niky skvěle tančí waltz, zavedla mě do Zlaté konve, kde jsme pili fantasticky ledový mikulovský sauvignon, Niky si odhrnuje dlouhým nehtem vlasy z čela a při líbání zavírá oči, má maličkou perfektní garsonku v experimentálním domě v Libni, nad postelí zrcadlo a plastiku černého pantera, zouvá se na prahu dvojím kopnutím a blíží se s úšklebkem po koberci nahá ve vysokých holínkách z měkké černé kůže.

Tak tedy rozvod, je už na čase přiznat si, že jsem se v Borkovi zklamala, vždyť už přede dvěma lety odešel ode mne a Yvetky – jak může muž odejít od své ženy a svého dítěte?! – a já se tenkrát dala obalamutit jeho lžemi. Všecko bych Borkovi odpustila, ale nevěru nikdy. Požádala jsem doktora Smetanu, aby mi sepsal žádost o rozvod, doma sbalila Borkovy věci do kufru a kufr nechala na chodbě před zamčenými dveřmi.

Jana mi sama sbalila kufr a našel jsem jej na chodbě, aspoň si ušetříme nechutné scény, hledím na zamčené (Jana nechala zevnitř klíč v zámku) dveře našeho bytu a cítím trpkost, to jsem si opravdu za těch šest let _(6. rok manželství)_ nevysloužil více než trochu prádla a ponožek, to Zita Gráfová byla velkomyslnější… jaká je to láska, která neumí odpouštět… a až příliš snadno mě Jana vyhazuje z bytu, který jsem pro ni dobyl, no nic, dobyl jsem už několik pokojů a dobudu ještě další, nikdy není pozdě začít znovu… a v jedenatřiceti letech je na to právě čas. Svobodu! Díky, Niky, žes mi ukázala mělkost a ubohost mé manželky, kdybych tě nepoznal, Niky, prožil bych zbytek života v sebeklamu. Niky si odhrnuje dlouhým nehtem vlasy z čela, polibky se zavřenýma očima, odpovídá, že u ní mohu bydlet, a nenasytně si mě bere – její dravčí nehty na mé šíji – až mi to bere dech – jak sladké je se zničit – pak se ke mně otáčí zády a okamžitě usíná. Úplně prázdný jak vyjezen a vysát stojím bosý u okna, třesu se chladem a vyhlížím na cizí ulici cizího města, náhle se cítím strašlivě sám v nedohledném kamenném moři domů, u nás doma vidím z okna zelený střížovický svah a hned na konci ulice máme stromořadí, k prvnímu stromu vodím před štědrovečerní večeří Yvetku, dceruška u něj sepne ručky a volá svým sladce chraptivým hláskem: „Přijď, Ježíšku, přijď k nám dnes večer…,“ jaký asi bude Štědrý večer v téhle těsné panelové kleci, bydlet zase v jednom jediném pokoji a začínat jako laborant ve výzkumáku chemií, které jsem už před lety s úlevou zanechal, milovat se s Niky, a žít s Niky jsou dvě značně rozdílné věci – nebude to s Niky za šest let stejné nebo spíš daleko horší a spíš daleko dříve než za šest roků? – a při přechodu z jednoho vězení do dalšího viděl jsem svobodu jen devadesát minut oknem odpoledního rychlíku Ústí hl. n. – Praha hl. n., odcházet je ovšem snadné, těžší je dobývat, nejtěžší pak dobyté udržet a snad to stojí za to, určitě to za to stojí, Janu jsem přece miloval stokrát víc než Niky, a co z toho zbylo… a co zbývá ze mne? Ale ještě leccos a z Jany ještě přemnohé!… ale vždyť to já jsem zradil ji! –

Vlekl jsem se s kufrem kamennými nočními pláněmi toho cizího a pustého špinavého města s milionem oprýskaných fasád a s nefungující dopravou a čekal pak na noční poštovní vlak na lavičce nádraží s děsnými individui… tak děsnými jako já sám: vyřazenými. O půl páté ráno jsem dojel zpátky do Ústí a od pěti čekám na schodu před bílými dveřmi se svým jménem… nikdy nezapomenu tu hodinu před zapadlou bílou bránou hradu své rodiny.

Řetěz zašramotil a bílá brána se pohnula – s hrůzou si vzpomínám, jak jsem tohle zažíval kdysi před Zitinými dveřmi, já hned první den jsem v našem novém bytě přitloukl na naše dveře petlicový řetízek – dveře se pootevřely a mezi bílým dřevem veřeje a dveří se rozšířila temná skulina.

„Co ještě chceš?“ zašeptala Jana.

„Abys mi odpustila.“

Jana přibouchla dveře a zevnitř slyšet její přecházení, pak hovor, to mluví s babičkou, a Yvetčin jásot: „Táta přijel!“ A po nekonečné době se znovu pohnula bílá branka a otevřela se, Jana mě mlčky míjí, říkám: „Jano! Prosím tě…“ Jana odchází beze slova a já se plížím dovnitř jako vrah. Nikdy není pozdě začít znovu –

Muž se mi tedy vrátil. Šla jsem do práce velkou oklikou, v kanceláři mě už čekal doktor Smetana s hustě popsaným archem návrhu mého rozvodového řízení s inž. B. Trojanem a přečetla jsem si o svém manželství s jmenovaným desetinásobek hrůzy, jež by se dala za těch šest let zažít, ale my nezažívali jen hrůzu… Doktor Smetana mi podrobně vysvětloval, jak odpovídat soudu na otázky intimního rázu, při nekonečně dalších a dalších podrobnostech se postupně vzrušoval a mermomocí mi vnucoval další a další s tím, že by mi odpoledne ve svém bytě vysvětlil ještě další a další… „Ty seš ale blbá…,“ řekla mi Evka, když se dozvěděla, že jsem arch doktora Smetany spálila před jeho očima v popelníku. Jak by se pásli na našem obnažování… S Borkem vůbec nemluvím, protože vím, že to ho zraňuje nejvíce, napřed prosil, pak se lísal, později se vztekal a zuřil, nakonec už jen sténá – chci ho tvrdě ztrestat, a proto mlčím dál a cítím, jak mé vytrvalé ledové mlčení ho mučí víc, než kdybych doň vrážela žhavé hřebíky, já vyčkám, až zcela vykrvácí a bolestivě zemře ten chlap, který mě zradil, a místo něho se mi vrátí můj manžel. Nikdy není pozdě začít znovu –

Žijeme vedle sebe opatrně a úzkostlivě, jako bychom byli z teninkého a lehce tříštivého skla, začínáme spolu mluvit v co nejkratších větách, jen při nevyhnutelných příležitostech a jen o nejběžnějších věcech, každé sebeslabší potenciální možnosti případné neshody se vyhýbáme mořskou míli dříve, než by k ní mohlo dojít, a často je až komické, jak samou ohleduplností se zavíjíme každý do sebe jak šnek, který trne hrůzou, že by druhého šneka mohl něčím obtěžovat. Naštěstí je tu dítě, Yvetka je rozkošná a babička o ni svědomitě pečuje a je zde pak řada praktických věcí, o nichž je nutno se dohodnout, definitivně jsme se dohodli, že peněžní obálku „Švédsko“ převedeme do obálky „A“, na naše auto máme teď už uspořeno přes dvanáct tisíc. Díky starostlivé babičce trávíme večery klidně a každý ve svém pokoji, Borek již zvládl perfektně angličtinu a pustil se do francouzštiny, já se naučila anglicky za necelý rok _(7. rok manželství)_ po večerech a v závodním kurzu a chci taky začít s francouzštinou, je to přece nádherný jazyk, kolik jen písmen spotřebuje na nejprostší zvuk, a ráda bych jednou četla své objevované – až nyní, kdy mi práce začíná trochu ubývat – autory, Stendhala, Maupassanta, France, Colette, v originále. Jana výborně vaří, stále lépe a víc, před večeří je teď už nezbytný aperitiv pro povzbuzení chuti, hojně si dopřáváme těžkých tučných mas a jen za víno utratíme víc než kdysi za celé živobytí (oba jsme dostali přidáno), snídám máslové bochánky a ještě si je mažu máslem, chudáci Japonci, ani nevědí, oč přicházejí, vždyť je docela příjemné se přiměřeně ničit.

O první srpnové volné sobotě jsme osaměli doma sami dva, venku tak plálo slunce, že jsme raději zůstali doma a stáhli si rolety, Borek dřímal ve svém pokoji nad francouzským románem ve žluté obálce, já vydržela tři hodiny ve vaně a pak jen tak si chodila bytem, žár zvenčí sílil, a tak jsem si chodila nahá, znervóznělá horkem jsem nakonec vešla za Borkem do pokoje. Dívám se přes otevřenou knihu na bílou kůži své ženy, pro co sis to za mnou přišla, miláčku, a vůbec nespěchám, abych vstal a přišel k ní, nechme ji ještě takhle bosou až po krk přešlapovat jak úlovek, který už spadl do jámy naší pasti, roztrhám tě, až na to dostanu chuť, až mě o to poprosíš, a miluji se pak se svojí ženou krutě a bez slitování, jako bych ji chtěl ubodat, a neustávám, dokud nezmlkne její chraptivý ston. Trochu jsme si pak schrupli, Jana ostříhala Borkovi nehty na nohou, Borek Janě odnesl prádlo do sušárny, slupli jsme čtyři rychlé špekové omelety, hezky až do rána si zařádili v baru Svět a báječně se zhulákali, jednotvárně slunnou neděli (dohodli jsme se, že se už těšíme na zimu) pak prospali s aspirinem za staženými roletami. Člověk se musí občas trochu zničit.

Sedmiletá – to je jí už tolik? – Yvetka je chytrá hlavička a jsme celkem rádi, že teď se už zabaví sama _(8. rok manželství)._ Potkal jsem v Praze Niky: za ty dva roky se stačila vdát i rozvést a smrdí pivem jak závozník. Televize nás už začala nudit, kupujeme spoustu knih, předplatili jsme si křesla v opeře a pořídili si apartní stereogramofon, vždy před spaním si pouštíme hot jazz a k němu sklenku whisky s ledem.

Borek v závodě zamířil nahoru _(9. rok manželství)._ Rozehrávají se zajímavé šachy: Jan Hurník, nástupce ředitele Gráfa, je přeložen do Prahy na generální ředitelství a bere si svého náměstka Bogana Tušla s sebou. Za ta společná léta jsem se s Boganem velice sblížil: cenná pozice v pražském ústředí. Nový ředitel Landa je skvělý: hned mi nabídl tykání. Ekonomickým náměstkem se stal dle posloupnosti Caha: vlažná vodička a slabingr. Jezdím do Prahy už pravidelně. Systematicky posiluji konexi s Tušlem, která slibně košatí. Přemluvil jsem Janu, aby se dala zvolit do závodní rady. Nalézám v manželce schopnou spolupracovnici _(10. rok manželství),_ zorganizovala v závodě ženský koutek. Vytloukla z toho slušnou publicitu a postoupila do okresní odborové rady. Prosadil jsem svou myšlenku kontinuálních velkokapacitních sušáren proti Cahovi. Caha se pokusil o podtrh proti mně. Přivezl jsem do Prahy celou dokumentaci a získal Tušla. Caha přeložen do Jihlavy. Stávám se nejmladším náměstkem ředitele v severočeském kraji.

Manžel teď žije jen pro podnik _(11. rok manželství)._ Vzala jsem si neplacenou dovolenou: trochu mě zlobí nervy. Babička zemřela. Yveta přenesla svou náklonnost kamsi ven. V některých věcech je už těžko jí porozumět. Dnešní škola je mi dost odporná. V lázních jsem poznala učitele literatury, který měl za to, že Alphons Daudet je plavecký šampion. Zač platíme tyhle lidi? Cítím únavu. Nejraději jsem sama. Čtu… teď Virginii Woolfovou. V lázních jsem četla celý den jednu báseň Paula Claudela. Zamilovala jsem si procházky v dešti.

Požádal jsem Janu, aby z našeho jídelníčku škrtla navždy vepřové a olejem nahrazovala máslo (tak třeba Japonci je skoro neznají). Nedbám ženiných výsměšných pohledů a snažím se večeřet co nejméně. Po moučných jídlech a po bílém víně musím vzít na noc tabletku gastrogelu _(12. rok manželství)._ Ideální večeře je sklenka dobrého koňaku. Z Jany se nám stává neurotička. Na Yvetu už nestačí. Beru dceru někdy na procházku, mně se děvče svěří se vším… skoro bych řekl, že mě zbožňuje – bohužel na ni zbývá stále méně času. Koupili jsme si vůz, Škoda 1000-MB (tisíc malých bolestí za čtyřicet tisíc korun). Teď už vlastně nemáme nač spořit… ale ve Švédsku bude asi zima a voda studená. Oba toužíme už jen po jihu…

Naše manželská láska dozrála a zaoblila se: pohlavní kamarádství _(13. rok manželství)._ Spiklenecká aliance proti nepříteli (kdysi příteli: tak jsme se přece potkali) tam venku. Milování: veselé, šetrné, uznalé, vděčné, racionální, pohodlné, zdravotní, omluvné, ohleduplné – VYVÁLET SE TAK V TRNITÉM HOUŠTÍ – a jeho ovoce jako jablko z ošetřovaného, okopávaného, hnojeného, postřikovaného a prostříhávaného stromu, chráněného vápenným nátěrem proti hmyzu a drátěným pletivem proti hlodavcům, plod velký, oblý, sytě vybarvený, hladký, lesklý, sladký, sytící, dokonalý… jaký se v přírodě nevyskytuje. V Kalifornii prý balí jablka ještě na stromě… Česká jablka zvítězila na švýcarském trhu mezi tisíci slavných a perfektních odrůd z kuriózního důvodu: našel se v nich občas červ… živý to důkaz jejich neindustriálního původu. Manželský sex po tolika letech… mezi námi, důvěrně: už nehraje velkou roli. Jsou snad věci estetičtější a… čistší. Tak například existuje kultura. Nejlépe je jít spát každý v jinou dobu a vyhnout se tak vysilujícímu vydražďování a výdeji sil… prostě šetřit se. A když k tomu přece dojde – tak se už pořádně zničit.

Nastala zajímavá situace: ředitel Landa v Praze zvadl. Muži v centru ho odepisují. Strávil jsem veselé tři hodiny s knihovnicí generálního ředitelství… štíhlá opálená blondýnka _(14. rok manželství),_ sportovně sexy… sedla si proti mně na desku stolu… Tušl byl pak nevrlý, že mě musel shánět rozhlasem. Šlo o vážnou věc: ministerstvo chce vtrhnout přes národní výbory do naší kompetence. Ujistil jsem lidi v centru, že Kotex udržím. Landa byl prý u ministra a spisuje memorandum předsednictvu vlády. Landa nikdy nevynikal odhadem situace.

Patnácté výročí naší svatby: Borek byl velice korektní (růže, sekt, šperk atd.) a hned po obědě musel odjet do Prahy. Osaměla jsem nad sotva načatým dortem (Borek z něj snědl teninký řez a hned po něm tři tabletky gastrogelu). Dopila jsem láhev spíš z povinnosti, na můj vkus nebyl sekt dosti suchý, a spravila jsem si chuť koňakem. Do gramofonu Debussyho: Kruhy na vodě. Je mi pětatřicet let. Borkovi čtyřicet. Máme se ještě rádi? Není to teď už dost jedno? Yvetě je čtrnáct: už se jí rýsují ňadra. Obávám se, že už na nich cítila chlapcovu ruku. Mně ovšem ani slovo, to jen Borkovi cosi naznačila… dcery vždy tíhnou spíše k otcům. Borek mi vyčítá, že ji vůbec nevychovávám. Neurotizuje mě to. Borek ostatně Yvetě všecko toleruje. Věru prostinká výchova. A pohodlná _(15. rok manželství)._

Ředitel Landa nám spadl ze soklu, až mu chrustly obratle: bude dělat technologa v Bruntále za sotva dva tisíce… žádný strom neroste do nebe. Zatímním vedením podniku pověřen Drtílek, ale to je ovšem pouhé provizorium. Jako ředitel má přijít Duda nebo inž. Paroubek. Duda ovšem není odborník a zjistil jsem si, že nedokončil ani průmyslovku… Paroubek má jistý škraloup z Kralup. Nenápadně jsem mu tam poslal Střeláka, svého spolehlivého člověka. Střelák přivezl zajímavé zvěsti. Informoval jsem Tušla. Podařilo se mi pohřbít Dudův projekt kontinuálních velkokapacitních sušáren. Duda běsnil, přičetl to chudákovi starému Drtílkovi a zkrátil mu prémie… ale to je přece faux pas, to se v našich kruzích snad už nedělá… Muži v centru se tím baví. Sblížil jsem se s Dudou. Duda se definitivně zesměšnil. Na Paroubka se provalily machinace s ředitelským fondem – ten špinavec účtoval v reprezentačním americké cigarety a jeho syn je prodával číšníkovi! Ředitelem bude doktor Sekanina – ale copak může Kotex řídit zkrachovalý advokát? Obcházím si v Ústí městské, okresní a krajské výbory. Jak se však ukazuje, Sekanina je Tušlův člověk. Ale nový generální Blumenfeld si přivedl nového prvního náměstka, Tušl je teď pouze obyčejný náměstek… Muži v centru na mě hledí se zájmem _(16. rok manželství)._ Tušl podnikl velkolepou operaci přes místopředsedu vlády. Generální Blumenfeld jmenován velvyslancem v Malajsii a na uprázdněný trůn se vrátil náš nezničitelný (protože už léta nic nedělá) Jan Hurník. Tušl se stává opět prvním náměstkem a faktickým šéfem koncernu. Bude chtít rychle obsadit Kotex a bez velkých úvah zvolí Sekaninu. Někteří muži v centru by měli raději mne. Odhodlávám se k dramatickému kroku: přijíždím do Prahy ještě v noci a zvoním u dveří Tušlovy vily. Z okna vzteklý Tušlův hlas… jde mi otevřít velice nevrle. Šílená minuta: uvědomuji si, že v příští hodině se mohu navždy zcela zničit… a připadá mi to náhle lákavé: zbavit se toho celého krámu… Silou se ovládám a stoupám za Tušlem po schodech nahoru. Kostky jsou vrženy… Padly mi samé šestky.

Borek se stal ředitelem Kotexu. Pracuje teď do noci. Oba bereme librium _(17. rok manželství)._ Pro manželku ředitele není vhodné být zaměstnána v podniku svého muže. Za dva měsíce vystřídám choť ředitele Armokovu v krajském výboru československo-sovětského přátelství. Budu tam mít k dispozici vůz – už třetí pro naši rodinu. Dva měsíce doma… polehávám a dívám se z okna. Všechny knihy jsem už přečetla… všechny ne. Některé nepřečtu už nikdy… dívám se na jejich hřbety za sklem: víme o sobě navzájem už vše. Mám důvodné podezření, že Yveta přišla o nevinnost už před svými prvními tanečními. Borek jí na ně koupil platinový prsten se safírem (k těm jejím náušnicím), mně večerní pelerínu ze stříbrných lišek. Sedím na galerii v první řadě a z očí lidí cítím nepřátelství. Závidí nám, ovšem… ale jejich nenávist je daleko silnější – Budeme se stěhovat do ředitelského bytu, ty dva pokoje nám už dávno nestačily.

Jana modernizuje náš byt v prvním patře, já celý objekt čp. 2000: ústřední topení, koupelny, plyn, do všech místností parkety. Do každé svobodárny standardní nábytek, koberec, záclony, rozhlas po drátě, vázu z hutnického skla a reprodukci Renoirových Milenců v trávě _(18. rok manželství)._ Energické reformy v závodě. Lidé na mě hledí s nedůvěrou. Jsem úplně sám… hlavně si nepřipustit strach – Technický náměstek Ruml jezdí podezřele často do Prahy. Můj spolehlivý Střelák mi prokazuje neocenitelné služby. Ruml tajně navštívil Tušla. V rámci reorganizace Kotexu ruším funkce technického a ekonomického náměstka a ustanovuji svým jediným náměstkem Střeláka. Yveta nežije dobrým životem. Jako bychom její výchovu zmeškali… teď je už pozdě. Časový stres stále sílí. Koupil jsem menší říční plachetnici, trocha sportu… nezbytný relax.

Jeli jsme si s Borkem prohlédnout naši novou chatu u řeky. Vzhledem k lodi byla už nezbytná. Koupi zařídil kulantně náš dobrý Frantík Střelák. V domku žil bývalý ředitel pan doktor Gráf, zcela sám… poslední léta prý už skoro nevycházel. Při podpisu smlouvy v našem bytě se Evžen Gráf tichounce smál: obraz _Rhythmic Progression_ (nelítostná geometrie pestrých vertikál, v pravém dolním rohu malý černý čtvereček) pochází prý z jeho majetku. Opravdu zde už byl při našem příchodu, samozřejmě jej doktoru Gráfovi ochotně vrátíme… starý pán decentně odmítá. Borek mu nabízí prohlídku závodu, který doktor Gráf před dvaceti lety řídil… starý pán decentně odmítá, odmítá i koňak a tichounkým hlasem prosí jen o sklenku čisté vody. Sotva si v ní svlažil rty. Odmítl i odvoz autem… odešel pěšky opíraje se o hůl. Starý gentleman… zanedlouho v Praze zemřel: vysoký věk a celkové vyčerpání. Znaven a znechucen tímto světem –

Oslavili jsme Yvetinu zletilost (dort s osmnácti svíčkami, bílé růže, sekt, šperk atd.) a dcera měla největší radost, když jí Borek zařídil prázdninovou cestu do Švédska… vrátila se zklamaná. _(19. rok manželství)_ My strávili deset dní s vozem v jižní Francii, Avignon, Menton, Monte Carlo, Cap ďAntibes… milé, ale dost únavné. A pak týden v Tunisu… viděli jsme lidi skoro nahé a žijící doslova z ničeho. Žebrali, ale v jejich očích je cosi atavistického, divokého… podivně vzrušujícího – Borek dal – ač jsme byli varováni – malé nahé dívence frank, a rázem se vyrojila tlupa, která nás div neroztrhala –

Nejkrásnější měsíc rokuje říjen. Jsme spolu sami celý den v Krušných horách. Horské louky… milovali jsme je oba. Slunce stoupá z trávy. Je jak kovová, na špičkách rudá jak spálená krvavým větrem. Nechali jsme vůz stát a šli dobrou hodinu pěšky. Utrmáceni a opilí pozdním sluncem… Ve vyhlídkové restauraci Komáří vížka ledový džus s ananasem. A doma hned, ještě před osprchováním, gin z velkých sklenic. Při něm jsme vyjedli celou spíž – zítra ráno nám bude hrozně. Ale to jen proto, abychom přehlušili ten smutek… smutek však křičí stále hlasitěji. Zardousit jej… on zardousí nás. Do gramočenžru až po vrch zběsilý beat. Po nekonečně dlouhé době chceme být zas jednou spolu… To z lásky, z potřeby nebo ze zoufalství? Blížíme se k sobě: dva truchliví zápasníci těžké váhy vstupují ještě jednou do ringu. O nic tu však nejde. Výsledek předem domluven: prohrajem oba. A zítra budem ležet celý den jak zabití _(20. rok manželství)._ Poslední vzrušení: dokonale se zničit.

  

_TRŠICKÝ ZAHRADNÍK Julius Mück vypěstoval trojbarevnou růži. Zpočátku kvete žlutě, později růžově a ke konci tmavočerveně._

_JAKÝ MÁME VLASTNĚ ROK? My píšeme 1968, v Indii rok 2511 podle buddhistické éry a rok 2495 podle Džajnové éry. V Iráku mají v kalendáři rok 1388 a v Etiopii 1961. V Japonsku mají teprve rok 43 a v Izraeli již 5729._

ZA GRAM RŮŽOVÉHO OLEJE se na světovém trhu platí jeden a čtvrt gramu zlata, takže Bulhaři nadarmo neříkají, že růže je nad zlato. Pro zajímavost: gram růžového oleje se vyrobí asi ze dvou tisíc okvětních lístků růže. Bulharsko tento olej vyváží do řady států, především do Francie, jejíž kosmetický průmysl by se bez této vzácné suroviny neobešel.

LET’S MAKE LOVE NOT WAR

Modrý renault s plyšovým tygrem na zadním okénku prudce zabrzdil na továrním nádvoří Kotexu. Manželé Borek a Jana Trojanovi přijeli s dcerou Yvetou a sousedkou z domu čp. 2000 slečnou Broňou Berkovou na večerní podnikovou výroční slavnost v závodní jídelně. Dvířka auta bouchala a čtveřice ve veselém hovoru kráčela k ozářeným girlandám nad vchodem. Plyšový tygr v zamčeném autě ospale vyhlížel za sklem.

Sál plný svátečně oděných lidí, muži hladce oholeni a v čerstvých bílých košilích, ženy se zářícíma očima, všude radost a smích a květiny: ve vázičkách na každém stole, v dvojité řadě květináčů kolem pódia orchestru, ve vlasech žen… Elektrikář Alex Serafin se několikrát marně pokusil o obvyklý virvál a vystrkán do nejzazšího rohu opil se přímo z láhve a usnul na zemi.

Mladý inženýr Dominik Neuman se uctivě uklonil svému řediteli Trojanovi a jeho choti a poprosil jeho dceru Yvetu o tanec, tři úsměvy mu vyšly v odpověď, Yveta nedočkavě vyskočila od stolu a krásný mladý pár vyplul na parket.

„Kdo to je?“ zeptala se Jana manžela.

„Náš nový kybernetik. Hezký párek, viď?“

„Sluší jim to… moc…“ A Borek s Janou dojatě přihlíželi tanci své dcery se sympatickým mladíkem.

Dominik něžně držel Yvetu za prsty a kolem pasu, rozechvěle hleděl na její zlaté vlasy a bledou pleť, jíž prosvítaly modré žilky, vdechoval její vůni, při otáčkách opětoval úsměvy jejích sympatických rodičů a kroužením vedl svou princeznu po parketu dál až k samé hudbě… Hezkej kluk a moc milej, radovala se Yveta v jeho lehkém objetí, a když bude takhle milej ještě dál, budem se spolu milovat a bude to krásný…

_V Teově pokoji v přízemí domu čp. 2000 stáli mlčky proti sobě starý Teo a Iša, jeho třiatřicetiletý syn. Vyhýbaje se otcovu upřenému pohledu přejížděl Iša očima po bělavých zdech a po oblačné mase lůžkovin nastlaných vysoko k oknu, zachvěl se při spatření dlouhého biče z hroší kůže s rukojetí vyztuženou rákosem, jenž visel na rámu obrovského osmidílného okna, a když pak spočinul zraky na dvoumetrové kovové tyči přichystané již u okenního rámu, vydral se mu z úst bolestný vzdech. Tu položil Teo synovi ruku na rameno, Iša sklonil hlavu a vyšel z pokoje ven na ulici do béžových návějí pouštního prachu._

Za všeobecného veselí v sále ohlásil kapelník dámskou volenku. Dominik přišel vyzvat k tanci Yvetinu matku Janu, Borek jim s úsměvem popřál pěkný taneček a již se z houfu vynořila Broňa Berková a vesele zvala Borka na parket. Kapela spustila polku a Broňa položila své paže Borkovi zlehka kolem krku.

Novomanželé Břeťa a Jitka Traklovi na sebe mrkli a držíce se za ruce vyběhli ze sálu, spěchali nádvořím a večerní ulicí k svému domu čp. 2000 a vyběhli po schodech do svého druhého patra. Už se líbali, když za sebou zamykali dveře dívčí svobodárny, rozsvítili si jen na docela malou chvilinku a hned zas zhasli a do tmy zazníval jejich šťastný smích a horoucí něžnosti.

_V sále nastalo vzrušení, když vstoupil Iša, Teův syn, doprovázený Maddou Serafinovou. Úspěšná a slavná ústecká prostitutka nejdražší kategorie Madda vypadala ve svých čtyřiceti letech skvěle: své učinily prvotřídní kosmetické, masérské a krejčovské salony metropole, tenis, badminton, jachting a nesčetné zájezdy do oblíbených Karlových Varů a k mořím s bohatými milenci – toho všeho se však nyní senzačně a náhle zřekla pro Išu, svou poslední a ryze platonickou velkou lásku… Iša pak vzbudil svým příchodem napětí, rozruch i obavy, neboť město nemělo dosud ve svých zdech proroka a v této kritické době – NEPŘIŠEL JSEM RUŠIT ZÁKONY, řekl však Iša, NÝBRŽ NAPLNIT JE._

A Dáša Zíbrtová nad svým spícím Alexem vzhlížela vlhkýma očima k Išovi, vzpomínajíc náhle na svou dávnou lásku Juldu Serafina – na ony světlé dny tenkrát dávno, kdy jsem se cítila tak čistá a tak šťastná, kdy jsem byla ještě schopna radovat se třeba jen z jitřní sluneční záře na roletě a třeba vůbec jen z toho, že je ráno, ze zaprášených akátových listů, z mňoukání kočky z rezavého drátěného plotu, z vůně asfaltu a snad i ze samého prachu na cestě a měla přitom neuvěřitelně ráda nejen ty děti na staré faře, ale i jejich nemožné rodiče, i svou vzteklou švestru Jandovou a své řeznické pacienty z jatek, ba i ty simulanty, kterým jde jen o to, jak si stavět chaty u Labe a pobírat přitom nemocenskou… já je všecky docela _milovala…_ snad tím to bylo, že jsem byla tenkrát tak šťastná… A Dáša Zíbrtová vzhlížela k Išovi s nadějí, zda by jí mohl pomoci opakovat ten _zázrak…_

Výroční slavnost se překrásně vydařila. Závodní jídelnou se rozléhala hudba, lidé jako by zapomněli na své rozepře a sváry, smáli se spolu, tančili, objímali se a sálem zněl sílící zpěv… Dominik tančil už jen s Yvetou ve vzdušném objetí a líbali se očima, Borek tančil s Janou a znovu s Broňou… Jana je míjela s úsměvem na parketu, těšíc se ze svého muže, ze své dcery a z jejího něžného nápadníka… A Borkovi stoupalo dojetí k hrdlu, naslouchal Bronině smíchu těsně u své tváře a okouzlen kroužil po hladkém parketu v úžasu, kolik je v lidech radosti a šťasten s nimi se všemi… jako velice mladý hoch.

Když pak nastala noc, vycházeli lidé ze sálu a trousili se tmavým nádvořím do svých domovů. K parkujícímu modrému renaultu došla rozesmátá skupinka, manželé Trojanovi se pohodlně usadili na přední sedadlo svého vozu, Yveta na zadní a vypukl veselý spor, zda do vozu přibrat ještě Dominika, nebo Broňu Berkovou – rozjařená Broňa vdechovala čerstvý vzduch zvracejíc tvář k hvězdám v onom náhlém pocitu prudkého štěstí, jak je krásné žít na tomto světě… jako už mladé dívky blouznívají. V tom se ze tmy s dupáním vyřítil právě procitnuvší Alex Serafin, masitě štípl Broňu do stehna a tvrdě se nakýbloval do auta. Motor vozu naskočil, Broňa s Dominikem zůstali stát na betonu a ze zadního okénka auta na ně cenil zuby plyšový tygr – prudkým vyjížděním auta se rozhoupal, jako by se chystal ke skoku.
