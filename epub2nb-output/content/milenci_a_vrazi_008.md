---
contentType: prose
---

OBLEŽENÍ  
(Modrý ilustrovaný román na pokračování)

V přílbách, ve vysokých botách  
anebo jen v čepicích a polonazí  
nás vyhubí ohněm a mečem.  
Bude to velmi krásné,  
nemůžeme si přát lepší konec…

— Jean Genet

  

Pololeže ve své hluboké lenošce, s rukama volně položenýma na chladivém modrém atlasu, s hlavou lehce zabořenou do vysokého měkkého opěradla a s přivřenýma očima vychutnával doktor Evžen Gráf jednoduchou radost spočinutí. Těžký den za námi. Jsou stále těžší. Spinkej chvíli, Evženko.

Náhle z podlahy zdola silný dřevěný úder a hned další. To mám spát ještě tišeji? Bum. Bum. Bum. Co tam dole ten hoch, ten… Borek Trojan, co tam vyvádí? Bum. Bum. Bum. Bum. Bum. Odreagovává přebytek sil. Mládí… Bum. To se tě netýká. Snad ho to brzy omrzí. Take it easy. Bum. Bum. Bum. A bum. Ještě? No tak vidíš. Prostě potřebují k životu hluk. Jako já ticho. Proč Roman nedělá hluk? V šestnácti letech… Ta zábrusová lahvička v jeho aktovce… éter. V šestnácti letech! Říct mu. Beznadějné. Jen ho to utvrdí. Chuť odporu. Kokain nesežene. Jedna z výhod socialismu. My pili zas absint. Porozumět mladým… Zbývá už jim jen pomoci.

Prásk! – Zita bouchá dveřmi koupelny. Stále nervóznější. Příliš horké léto letos. Jakoby se stále oteplovalo… Oba preferujeme zimu. Tenkrát poprvé v Alpách… „Ale ten sníh je opravdu modrý…,“ okouzlena, rozveselena, klidná. Jak se smála… ve vlasech sníh. Ve skutečnosti byl fialový.

Jít na stranu. Příliš často. Prostata? Ještě snad ne… Méně pít. Večer stačí jablko. Vyloupnout z tuhé neurotické slupky sladké jádro prosté přirozenosti: pomalé hromadění tlaku v měchýři, touha po urinaci, opisující křivku libida, přerůstá do palčivé potřeby, vybuchuje orgiasticky sladkým trnutím úkoje a vplouvá do konejšivé úlevy. Jak se jmenoval onen renesanční myslitel z Feuchtwangerovy Ošklivé vévodkyně se svými sedmi rozkošemi: jíst, pít, vyprazdňovat se po jídle, vyprazdňovat se po pití, lázeň, erotika a sedmá, nejvyšší – spánek…

Strop přímo nad hlavou se rozduněl zběsilým dupáním. Dup. Dup. Dupity dupity dup. Serafinovi. Skáčou asi metr vysoko. Takhle dupat může jen muž. Někdo záměrně zlý. Dup. Dup. Dup. Dup. Alex není dobrý člověk. Svým ustrojením, světovým názorem, vírou nebo spíš fanatickou nevírou. Prosím, nech mě spát.

Vtírá se to. Tak proč to posloucháš? Zvláštní zvuky… je tam s děvčetem. S Maddou. Se sestrou. Palčivá krev Borgiů docházela ukojení jen se sebou samou, píše Klabund. A vypráví, jak Lucrezia, vidouc poprvé býčí zápas a zvěděvši, že býk musí zemřít, prosila otce Rodriga, aby mu dopřál ještě potěšit se s jalovicí. Býk obkročil tři. Alexander VI. byl ovšem veliký papež a veliký státník. Moudře, dokonale, v míru a se staletou platností rozdělil rivalským mocnostem nový jihoamerický kontinent. Dnešní OSN s Radou bezpečnosti jsou proti němu ubozí žabaři.

Co tam s ní dělá? Dráždí tě to, viď, Evženko. Yes, it does. Ten Alex… brutální chlap, barbarsky rostlý, drzý, posměšný pohled, samčí puch… Lucrezia di Borgia by mu před popravou vpustila do cely tři jeptišky a dívala se okénkem. Dala by si ho přivést. Zúčast­nila by se popravy. Prodlužovala by ji. Obohatila mučením… _Napjaté svalstvo zad se v křeči tře o dřevo kůlu smáčené vlastním pálícím potem_ _Sténání jak při vrcholné rozkoši_ _Cukání paží přitažených řetězem k ožehlému trámu_ _Dívej se_ _Máš z toho rozkoš_ _Já taky_ _Jen se podívej_

Ach. Tak dost. Složitá aktivační aparatura starého pána, viď, Evženko. Staří Hebrejci se vydražďovali bez přirozeného zakončení a uchovali si tak mužnost do vysokého věku. A byl živ Sem po zplození Arfaxada pět set let; a plodil syny a dcery. Arfaxad pak živ byl pětatřiceti let a zplodil Sále. A po zplození Sále živ byl Arfaxad čtyři sta a tři léta; a plodil syny a dcery… praví se v Genesis. Zajímavá hypotéza, že tenkrát byly roky kratší, neboť se počítaly podle oběhů neznámého nám nebeského tělesa, které se dle jiné hypotézy zřítilo na Zemi a vytvořilo dnešní Austrálii, čemuž by nasvědčovalo zcela odlišné geologické složení toho vskutku podivného kontinentu. Fantastické, ovšem. Ale což nenalezli nedávno zbytky archaického plavidla na biblické hoře Ararat? Nemusí to být ovšem koráb Noa. Ale ať byl číkoliv, jak se dostal do věčného sněhu tři tisíce metrů vysoko nad mořem? Na druhé straně je ovšem třeba uvážit problematicky traktovanou –

BANG! BANG! BANG! BANG! Děsné kovové údery odkudsi shora nad hlavou. Od Tušlů? Co se to děje? BANG! BANG! Jakoby tam někdo bušil nějakým těžkým BANG! a tupým kovovým nástrojem do dutého kovu… BANG! do potrubí? BANG! BANG! Ale to je snad už poněkud přehnané, n’est-ce pas? BANG! BANG! BANG! BANG! Teď se dali do sebe. Někde na schodech…

Nehodlají ti popřát spánku, nebohá Eugénie. Asi bys je nedojal, kdybys je šel poprosit. Nemají tě rádi. Jak si získat jejich přátelství?… Zbývá už jim jen pomáhat. Příliš horko dnes odpoledne.

Relax. Únava odtéká celými plochami spočívajících zad… týlu… paží… předloktí… dlaní… bříšek prstů… špiček prstů…

„Romane! – No tak, slyšíš mě?“ Zita volá z vany. „Jdi se podívat, co se tam nahoře děje…“ Roman jde chodbou. Vychází ven. Nechává dveře otevřené. Měls je zavřít, chlapče, takhle to sem půjde ještě víc.

Entspannung. Vypni se. Postupně uvolňovat všechny svaly. Je to snadné. Mysli na to. Vypínej. Napřed svaly čela. Představuj si je. Jeden po druhém. Teď přejdeme k levému spánku. Plynule, zvolna, klidně. Pravý spánek. Víc. Úplně. Stačí trochu vůle. Teď mimické svalstvo levé tváře. Roman se vrací. Zita vychází z koupelny. Roman jí nechce nic říct. Přijde Zita sem? Ne. Jde chodbou. Vychází ven. Dveře pořád otevřené. Tam nahoře řvou pořád víc.

Nechte mě spát, prosím. Jsem unaven. Zítra. Domani, domani. Oni řvou na Zitu. Nenávidí ji. Nenávidí nás. Jak je přesvědčit? Jak jim pomáhat? Zita se vrací po schodech. Přichází chodbou. To není Zita! Oni sem vtrhnou – –

„Promiňte, prosím,“ říká ve dveřích Julda Serafin. „Vaše dveře jsou otevřené a tak jsem si dovolil…“

„Moje dveře jsou komukoliv otevřené vždy. Co se tam děje?“

„Můj bratr Alex svedl mou sestru Maddu. Prosím o vaši pomoc.“

„Co pro vás mohu učinit?“

„Vzít Maddu k sobě. Prosím vás o to.“

„Toto řešení ovšem –“ Špinavou holku do svého bytu. Kdoví na jak dlouho… Ale s Alexem dál spát nesmí… Ale Roman je zrovna v pubertě a v jednom bytě s ním… Ale lepší tohle než éter… Ale špinavou holku do svého bytu… „– ovšem není žádné řešení.“

„Nevím, kam jinam bych sestru uložil. Do přízemí nemůže ani k Teovi, ani k Borkovi do montérského pokoje. V druhém patře Tušlovi v jediné místnosti čekají dítě. V prvním patře máte vy tři pokoje…“ „Nešlo by to nějak prokombinovat?“

„Jen kdyby se Alex přemístil dolů k Borkovi Trojanovi. Prosil jsem ho. Nechce.“

„Mohl bych ho dát okamžitě vyhodit. Spáchal trestný čin. Zavolám policii –“

„Prosím vás, ne. Komu by se tím prospělo?“

Kromě toho to nejde. Jako elektrikář je pro závod nepostradatelný. Na rozdíl od ředitele. Jedna z nevýhod socialismu. „Svolám zítra vedení závodu a složky. Zavolám předsedovi národního výboru.“

„Je třeba okamžité pomoci. Je už večer.“

„Nemáte nějaké příbuzné, u nichž by…“

„Ne. Přišel jsem za vámi jako za dobrým člověkem.“

To je rána pod pás. „Vedoucí závodu není povinen řešit podobné situace na úkor své vlastní rodiny.“

„Prosím vás o milosrdenství.“

Po schodech nahoru. Varujte se prvního hnutí mysli, varuje Talleyrand, bývá nejušlechtilejší. Proč jsou tady všichni polonazí? Kdo to děvče drásal do krve? Nic nechápu. Zbývá už jim jen pomáhat. Hledí na mě s nenávistí. Já ji nedrásal, lidé! – Přesto provinilý, zmaten, úzkost z čehosi. Zitina chvějící se ruka v mé.

„Tak dost. Alexi Serafine, na prosbu vašeho bratra prozatím upouštím od trestního oznámení. Zítra se budete zodpovídat před vedením podniku a složkami.“

„Ale zejtra přeci nemůžu,“ šklebí se Alex. „Musím přeci na ten transformátor.“

„Slečno Serafinové, okamžitě si sbalte pár nejnutnějších věcí. Několik dní budete u nás. A vy ostatní… snad už toho bylo pro dnešek dost.“

„Soudruhu řediteli,“ začíná Bogan Tušl svou bytovou tirádu, „usnesli jsme se na řešení, jak jedním bytem pro mne uspokojíme čtyři žadatele –“

„Usnesení ze schodů odmítám vyslechnout byť i jen informativně. Jakýkoliv návrh mi lze ovšem postoupit prostřednictvím mého sekretariátu. Dobrou noc.“

Zita ještě dlouho vzrušena.

„Kdybys viděl to děvče tam na schodech…“

„Viděl jsem ji, drahoušku. Spraví to pár kapek peroxidu a pár náplastí.“

„Budeme s ní večeřet?“

„Jestli chceš… Proč ne? Bude to zábavné. Napřed ji ale zažeň do vany.“

„A na noc… Roman…“

„Romanovi je šestnáct, Maddě devatenáct. Ale myslel jsem i na to. V jednom domě nebo v jednom bytě není už veliký rozdíl.“

Kroky po schodech. Už jde. Klepání na dveře. Zita se zachvívá. Proč ta holka nezazvonila? Klepe na dveře a Zita jí jde otevřít.

Věru zábavná večeře. Děvče přichází přímo z vany, pozdě a kdovíproč navztekaná. Roman se jí vyhýbá pohledem. Úporně pozorovaný talířek však zřejmě nevidí. „Romane, máš rukáv v kompotu.“

„Vezmeš si rýži nebo brambory?“ ptá se Zita Maddy laskavě.

„No co máte přeci,“ konverzuje dívenka.

„K fillet jím vždy rýži,“ snažím se jí vysvětlit, „kdežto Zita a Roman raději brambory.“

„Ahá,“ konverzuje dívenka s plnými ústy nakládaných broskví.

„Řekni, co máš ráda ty,“ snaží se Zita.

„Ale dyť já sním, co máte,“ konverzuje dívenka.

Doufejmež, že myslí pouze dnešní příkrmy. Apetit náramný. Příjemně nakažlivé. V kterémsi stockholmském restaurantu z tohoto důvodu zaměstnávají mladou ženu, aby se denně mezi hosty přejídala. Ale Madda má opravdový hlad. Nic k smíchu. Soucit je na místě. Vědomí viny. A taky závist, eh, starý pane? Tohle ty si už dovolit nemůžeš. Už nikdy. Nikdy je strašné slovo. Obsahuje smrt. Obsahuje svobodu. „Romane, ty vůbec nejíš.“

„Lfchm,“ dal se slyšet náš syn. Není pod éterem? Nutno konstatovat, že ač bez špetky způsobů je Madda příjemnější stolovnice. Do růžova vymydlená. Zita se s ní dřela v koupelně skoro půlhodinu. Dala jí svou starou stužku do vlhkých vlasů. Malá hladová něžná dívenka s očima sklopenýma do talíře. Před hodinou krvavý incest s barbarským bratrem. „Mohu ještě někomu nalít?“ Všichni jsme se napili vína.

Ještě v noci Zita rozrušena. Oči jí svítí ze tmy. Příliš pije. Pořád víc. Schovává prázdné láhve do kufru v přístěnku. Po návratu z Paříže jsem jich tam našel šest. Tři litry koňaku za čtyři dny. Budu se bát tě příště nechat samotnou.

„To na těch schodech nikdy nezapomenu…,“ šeptá znovu a znovu. „Jak kolem ní stáli… Víš, kde všude měla otisky zubů? Když jsem ji myla ve vaně…“ Tímhle tedy rozrušena. Jako tenkrát v Opatiji. Na kamenech žena zraněná o ostrý útes, neprostupně kolem ní rozčilený hlouček. „Pusťte mě, jsem lékařka –“ lhala Zita a poklekla nad ní. Proč si to vymyslela?

Má drahá neurotička. Tělo mi bližší než mé vlastní. „Drž mě pevně…,“ žadoní. Ovíjím ji celou, jako bych ji zajímal, jako bych ji chtěl zaštítit, zastínit, potopit se s ní. Skrýt ji do sebe. Tohle miluje víc než samo milování. Říká mi to.

Odvrací tvář. Hledí do tmy. Co tam chce spatřit? Podivně vzrušena. Co tam vidí? Neunikej mi. Její vzlyk, který miluji nade vše na světě. Okamžitě usíná. Aspoň má zavřené oči a pravidelně dýchá. Spí? Už neodpovídá.

Konečně ticho. Blahodárné. Spinkej, Evženko. Dík za povolení, sire. Těžký den za námi. Jsou stále těžší. Ale ubývá jich. Mezi kmeny první štěrbiny světla, les končí. Vrcholek. Über allen Gipfeln ist Ruh’. Ještě pět let. Jsem užitečný. Už jen pět let.

Zítra. Letní jitro v krutém srdci běsnící Evropy. Ranní slunce na protější stěně. Oživí hněď tibetského koberečku na zdi. Zteplí tvrdě pestré tóny ostře červených, žlutých a modrých vertikál toho neúprosně geometrického obrazu Richarda Paula Lohse _Rhytmic Progression._ Co znamená malý černý čtvereček v pravém dolním rohu plátna? Tečku? Za čím?

Zítra. Letní jitro v zapomenutém koutku zmírající Evropy. Sklenice mléka. Slunce na chodníku. Listí stromů. Rosa na záhonku trávy… Drobné radosti.

Pětapadesát let: senátorský věk. Vládnout a odpočívat. Bavím se. Chutná mi víno. Ušlechtilá zralá jablka. Prokazuji dobrodiní. Spím s krásnou mladou ženou. Vlastním vilku u řeky. Dobré lůžko. Jednoduchá radost spočinutí –

Ze tmy náhle chraptivý temný skřek. Jako zvířecí… To ta cizí dívka. Je už za zdí. Jsou nahoře i dole. Přicházejí.

MILTON EISENHOWER, bankéř a bratr bývalého prezidenta USA, byl vyslán jako zvláštní pověřenec americké vlády do Latinské Ameriky. Po návratu se podivoval: V mnoha amerických státech je obyvatelstvo na pokraji revoluce. Zjistil jsem, že čím víc těmto zemím poskytujeme finanční a jiné pomoci, tím víc nás tam lidé nenávidí.

ZA HODINU SPÁNKU by dal 77letý důchodce P. Barnowski ze západoněmecké vesnice Benninghausen svůj rodinný domek! Ale jeho nabídky nemůže nikdo využít. Barnowski již 23 let nezamhouřil oko. Nespí a nespí. Lékaři uváděli Barnowskému příklad Napoleona, který spával často pouze hodinu denně, ale u důchodce příliš nepochodili: Nejsem Napoleon, prohlásil, chci spát. Ani si nedovedete představit, jak toužím po spánku.

MANŽELÉ Henriette a Raymond Coulombelovi z předměstí francouzského města Rouenu se v roce 1948 zásobili asi 7 tunami potravin a pak se uzavřeli do své malé vily. Báli se totiž atomové války a invaze „rudých“. Od té doby – po celých dvacet let – byli tedy prakticky uvězněni. Jen paní Coulombelová vycházela někdy z domu, pro vodu, pro jídlo nebo pro noviny. Teprve v minulých dnech policie odhalila tento „atomový kryt“: skladiště beden se sýrem, konzervami a zatuchlými potravinami. 58letou ženu našli v pološíleném stavu, její 75letý manžel byl už dva měsíce mrtev. Ležel na posteli a byl přikryt různými papíry a svatými obrázky. Mezi nimi našla policie i „dokumenty“ pana Coulombela: sešity, ve kterých chronologicky zaznamenával všechny války, revoluce, ozbrojené puče a povstání od roku 1914.

## Kdo je kdo  
Evžen Gráf (55)

V posledním roce posledního velkého evropského míru, kdy po Praze jezdily koňské drožky, dámy nosily zlaté lorňony a pánové v kapsičkách vest zlaté dvacetikoruny s portrétem vládnoucího císaře, sedával u okna starého patricijského domu Gráfů, jehož základy pocházejí z 11. století, prapravnuk správce lobkovického panství, pravnuk pachtýře knížecího lobkovického dvora Zlatodoly, vnuk novoměstského obchodníka suknem a nejstarší syn c. a k. gymnaziálního profesora historie Evžen Gráf v prvním patře vysoko nad tržištěm v Havelské ulici a hrbil se nad učebnicí francouzštiny.

_„Měl by ses, chlapče, raději trochu proskočit,“ opakoval roztržitě otec a nad oválnou mísou domažlických tvarohových koláčků pokračoval v nekonečné při s bratrem Rudolfem a dědem Anselmem, v níž sám hájí myšlenku české národní monarchie pod osvíceným ruským panovníkem z rodu Romanovců proti bratrově federaci svobodných dunajských republik po vzoru Severoamerických států a dědově umírněně reformovanému habsburskému císařství. Vnuk Evžen si chodil ke stolu pro tvarohové koláčky a poslouchal všechny tři nesmiřitelné se stejně mírnou náklonností a stejně mírným posměchem. Vous avez raison – à la maison. Máte pravdu – ale doma. Tvaroh se mu hnusil, ale jídal jej pravidelně a hojně._

_Přirozeně dopadlo vše úplně jinak. Amerikanofil Rudolf zůstal v SSSR jako plukovní lékař a časem to dotáhl na náměstka ministra zdravotnictví jedné ze zakavkazských republik, děd v boomu po pádu císařství vydělal sedm milionů Kč a v následné depresi devět milionů Kč prodělal a všichni Gráfovi přišli o veškeré životní úspory. Přirozeně se vše zas urovnalo, Evžen absolvoval reálné gymnázium jako nejlepší žák třídy a zapsal se na přírodovědeckou (otec si přál filozofickou, matka teologickou) fakultu staroslavné evropské univerzity Karlovy. Byl dosud panic, ale živě se zajímal, co hlásá Kristus, Jan Hus, Aristoteles, Tomáš Aquinský, Kant, Konfucius, Tolstoj, Lincoln, Lao-c’, Leibnitz, Marx, Mohamed, Masaryk, Descartes, Darwin a Jaroslav Hašek, pro všechny nalézal plné pochopení i ironickou skepsi._

__„Milý, něžný a tak dobrý…,“ šeptala mu u východu z olšanského hřbitova o sedm let starší slečna Mimi (původně Emilka) Sedláková, které papá Sedlák odpoledne koupil zlacenou harfu za 6999 Kč,– „… jednou bych vás možná mohla milovat…“ Evžen s ní v kavárně „Paříž“ mluvil francouzsky, čemuž nerozuměla, ale výslovně si to přála. Objednávala vždy fialový likér_ Parfait Amour _a_ _před každým napitím sklenku znovu pocukrovala. V den, kdy se zasnubovala s kapitánem dělostřelectva Bruno Rafajem („Snad mě pochopíte…,“ psala v dopise na rozloučenou, „ale bylo by to příliš krásné…“), zakoupil Evžen v Neffově železářství břitvu z pravé sheffieldské oceli, připravil si ji na okraj vany spolu s lahví_ Parfait Amour, _krabičku cigaret Parisienne, osmi šlehačkovými zákusky od fy Myšák a Baudelairovými Les fleurs du mal a začal ohřívat vodu. V takzvaných lázeňských kamnech to trvalo čtyři hodiny a unavený Evžen usnul v horké vodě s francouzským slovníkem v ruce. Ráno byl slovník zcela rozmočen, šlehačka mírně navinutá, ale jíst se ještě dala. Cela ne fait rien.__

__Ještě než do Evropy vtrhl jazz, začal se Evžen učit anglicky a s kolegyní Joan (původně Jarunka) Dvořákovou tančit charleston. V prázdném bytě (otec s matkou si vypůjčili od bratra Norberta tisíc korun a jak ve snách odjeli třetí třídou na pět dní do Paříže) se Evžen při gramofonu lopotil šest hodin, ale Joan mu dovolila líbat jen ruku po loket, a když večer v deset začali sousedi shora i zdola tlouci na strop a podlahu, vypnul Evžen gramofon a doprovodil Joan pěšky na Spořilov. „It was wonderful, wasn’t it?“ „Lovely, indeed.“ Tančit se nikdy nenaučil, ale anglicky mohl zakrátko už číst.__

_„Pro tebe za padesát kaček,“ blufovala prostitutka Riri (původně Růža, normálně brala dvacet a doma v Modřanech to udělala ráda za bůra), když se Evžen, posílen čtyřmi giny a četbou ilustrované „Afrodité“ Pierra Louyse, po hodinovém kroužení kolem Prašné brány konečně osmělil navrhnout jí schůzku. Taxametr do Modřan stál šestnáct korun, Evžen dal chauffeurovi („The driver nebo the cabman,“ stačil si uvědomit při vší hrůze) modrou dvacetikorunu a současně Riri červenou padesátku, protože se cítil velice mizerně a chtěl hned zas odjet zpátky do Prahy._

_Leč Riri, kterou jakživ poprvé přivezl někdo domů taxametrem, nehodlala vzdát se ani reklamní složky svého životního úspěchu a dosti hrubě dostrkala Evžena přes náves do své ledové cimřičky nad chlévem. Cela ne fait rien. Ve svých třiadvaceti byl Evžen hezký chlapec, ale když se nechtěl svléknout, uplatnila Riri těžký syrský bič na velbloudy, který si u ní nechával jistý proslulý literát a Evžen zakusil prudkou, i když jen kratičkou rozkoš. Na venkovském nádražíčku pak v listopadovém blátě přecházel pět hodin do příjezdu ranního dělnického vlaku. Ještě dlouho pak dojížděl čtyřikrát ročně do Modřan._

_Jako rerum naturalium doctor nastoupil vojín aspirant Evžen Gráf k 43. pěšímu pluku v Brně-Židenicích. Druhého dne přenechal svým hladovějším druhům ve zbrani svou čtvrtkilovou porci hovězího (které mu nikdy nechutnalo, ač je stále jedl), a když jim poté ještě rozdal cigarety Viktoria a mléčnou čokoládu Lidka, chtěje si upřímně získat jejich přátelství, hodili naň po večerce na kavalci deku a zmlátili ho tak, že ležel čtyři dny na ošetřovně a byl ustanoven zdravotníkem 2. roty. Z okna stinné ošetřovny sledoval Evžen zpocené druhy, trpící v žáru na písečném cvičáku, s provinilým soucitem._

_Pro nepřístojnosti mužstva dal velitel pluku plk. gšt. Alois Páral zabetonovat do horní hrany zdi kolem kasáren skleněné střepy, ale vynalézavé židenické paní a dívky přehodily přes střepy houni a lehce tak překonavše zeď, doplížily se k přízemnímu oknu, kde přilepily houni medem na sklo a tiše promáčkly okenní tabuli. Skryt pod svou dekou vypjatou svými špičatými koleny naslouchal Evžen chroptění na okolních kavalcích, mocně vzrušen, ale bez hnutí, až pověstná paní Rudka vnikla rozběsněna nakonec ještě do jeho holeňového stanu a Evžen pocítil podruhé v životě dokonalé ukojení. Ráno se vše prozradilo a Evžen byl nevinně seřezán. Cela ne fait rien. Vrátil se do civilního života jako přesvědčený antimilitarista a zarytý pacifista, ale pohled na kasárna nebo pochodující jednotku ho kromě prudkého odporu plnil současně zvláštním vzrušením._

_Hospodářskou krizí se dal RNDr. Evžen Gráf vytlačit z rodné metro­pole 27 kilometrů na sever do městečka Kralup, kde nastoupil do technicko-chemické zkušebny pánů Roubitschek & Roubíček. Jako jediný ze zaměstnanců si získal přízeň obou pp. šéfů a rychle postupoval. Oblíbil si procházku po mírných kopečcích nad Vltavou a měsíčně si ukládal 500, 600 a později 750 Kč (jejich kupní síla ovšem klesala) na vkladní knížku Anglobanky._

_Nemohl se dosud odhodlat založit rodinu, ale živě se zajímal, co hlásá Hegel, Bergson, Kierkegaard, Przybyszewski, Wilson, Nietzsche, Lenin, Beneš, Freud, Engliš, Wells, Trockij, Avenarius, Mach, Pearson, Schlick, Croce, Ogden, Henlein, Hayakawa, Rosenberg, Gandhi a Adolf Hitler, nacházeje pro všechny plné pochopení i ironickou skepsi. Nicméně nedlouho po Hitlerově Machtübernahme počal systematicky prohlubovat svou knižní němčinu horlivým konverzováním s kralupskými Němci, chtěje upřímně získat jejich přátelství. Sudetoněmečtí mládežníci ho na hasičském bále zmlátili jak koně, ale německy hovořil zakrátko plynně._

_Německým vpádem roku 1939 (to už ukládal měsíčně 800 Kč na vkladní knížku Dresdner Bank) se dal doktor Evžen Gráf vytlačit dalších 39 kilometrů dál od rodné metropole do Roudnice, kde nastoupil jako Betriebsleiter v továrničce na výrobu pásek do psacích strojů. Jako jediný ze zaměstnanců si získal přízeň nejen továrníka Drábka a treuhandera Fleischmanna, ale dokonce i pražského příbuzenstva původního majitele Silbernagela emigrovavšího do Venezuely. Mit dem Hute in der Hand gehst du durch das ganze Land. Oblíbil si procházku po mírných kopečcích nad Labem a měsíčně ukládal 600, 700 a později 850 K (jejich kupní síla ovšem klesala) na vkladní knížku Živnobanky._

_„Byla to opravdová dáma,“ šeptal mu strýc Eduard u východu z olšanského hřbitova, když uložili Evženovu matku do země pohřbem I. třídy. Evžen jí upřímně želel, jakkoliv se s ní nikdy nesblížil (u Gráfů měli služku a vychovatelku, paní matinka pobývala doma jen s přáteli nebo s migrénou) a se slzami vzpomínal na vzpřímenou ženu s antickou kamejí v prstenu, vždy přísnou, s níž od svých desíti let směl mluvit pouze francouzsky. „A teď už se musíš oženit, chlapče,“ řekl strýc Robert. Evžen hrabal nohou ve spadaném listí zaplaven podivnou jistotou, že cosi odchází navždy, a úzkostí z budoucnosti._

_Kolem pohřbu byla spousta zařizování, Evžen se ztrátou zpeněžil luxusní matčiny svršky (jen zlatého lorňonu se nemohl zbavit) a při té příležitosti se oženil se Zitou Šlechtovou, tehdy osmnáctiletou a tedy o dvacet let mladší, ale rodiny Šlechtů a Gráfů se znaly už přes osmdesát let. Rok před koncem války se novomanželům narodil syn, pro něhož Evžen vybral ruské, a přece evropsky přijatelné jméno Roman a vrhl se do studia azbuky._

_„Měli byste se raději trochu proskočit,“ opakoval otec roztržitě novomanželům a nad osmiúhelníkovým tácem ořechového závinu, rodinné to Šlechtovic pochoutky, pokračoval v nekonečné při s bratrem Maxem a tchánem Šlechtou, v níž sám hájil myšlenku nezávislé republiky pod záštitou Společnosti národů proti bratrově připojení k SSSR a tchánově personální unii středoevropských republik s doživotním prezidentem Ottou Habsburským. Evžen si chodil ke stolu pro ořechový závin a poslouchal všechny tři nesmiřitelné se stejně mírnou náklonností a stejně mírným posměchem. Vous avez raison – à la maison. Ořechy nenáviděl, ale od svatby je jídal pravidelně a hojně._

_Přirozeně dopadlo vše úplně jinak. Prosovětský Max emigroval do USA, kde založil skvěle prosperující rychloprádelnu a časem dosáhl vlivné pozice v municipalitě města Akron, Ohio, tchán nevinně obviněný z kolaborace byl vyvlastněn podle malého dekretu a měnovou reformou 1945 přišli všichni Gráfové i Šlechtové o veškeré životní úspory. Přirozeně se vše zas urovnalo a Evžen s rodinou se dal revolučními událostmi vytlačit dalších 20 kilometrů od rodné metropole do Bohušovic nad Ohří, kde nastoupil jako vedoucí provozu závodu na výrobu umělých květin. Cela ne fait rien – vsjo róvno. Jako jediný ze zaměstnanců si získal přízeň nejen původního majitele Webera a národního správce Vepřeka, ale dokonce nového ředitele soudruha Horníka. Zita vášnivě toužila vrátit se do Prahy a odjet na opravdový venkov na Šumavu, mít ještě dvě děti a nikdy už nemít dítě, koupit dogu a otrávit kočku, kterou už měla, Evžen jí vlídně naslouchal, ironicky připomínal její předchozí a předvídal následující přání a přitom ji hladil po jejích krásných popelavých vlasech, až zazívala a okamžitě usínala. Cela ne fait rien. Společně si oblíbili procházku po mírných kopečcích nad Ohří a měsíčně ukládali 700, 750 a později 900 Kčs (jejich kupní síla ovšem klesala) na vkladní knížku Státní spořitelny. Rusky už hovořil Evžen plynně a malého Romana učil azbuku zároveň s abecedou._

_„Byl to opravdový gentleman,“ šeptal mu strýc Alfréd u východu z olšanského hřbitova, když uložili Evženova otce do země pohřbem II. třídy. Evžen ho upřímně želel, jakkoliv se s ním nikdy nesblížil (působení na škole a domácí studium zabíralo otci veškerý čas) a se slzami vzpomínal na vzpřímeného muže s masarykovským cvikrem a vždy v černém oděvu, na jeho nabádání k národnímu cítění a demokratismu (v roce 1945 byl nespravedlivě suspendován pro údajnou kolaboraci a roku 1948 vězněn za výrok na soukromém večírku svých bývalých žáků: „Pravda vítězí!“). Evžen lítostivě posmrkoval zaplaven podivnou jistotou, že cosi odchází navždy, a úzkostí z budoucnosti._

_Kolem pohřbu byla spousta zařizování, Evžen se ztrátou zpeněžil žalostné otcovy svršky (jen metráku Jiráskových děl se nemohl zbavit) a při té příležitosti se znovu setkal s Riri od Prašné brány, nyní ve funkci hlavní kádrovnice jistého klíčového ministerstva, která teď nosila vlasy jak dráty svisle dolů a kožený plášť. Se smíchem odmítla Evženovo pozvání na vodku do restaurace Moskva a ve svém bytě ve starém patricijském domě na Havelské ulici vytasila zestátněnou láhev Courvoisier V. S. O. P. Evžen se dopustil první a poslední nevěry, odjel tramvají pomodlit se (ač v Boha nikdy nevěřil) až na Kampu (do kostela sv. Havla přímo v Havelské nešel, aby to Riri případně neviděla z okna)._

_„Měl by ses raději trochu proskočit,“ opakoval Evžen roztržitě svému čtyřletému Románkovi a nad bakelitovým táckem marmeládových řezů (tvaroh byl na lístky a ořechy jen na Vánoce) pokračoval ve své nekonečné při s bratrem Albertem a švagrem Ottou, v níž sám hájil myšlenku československého mostu mezi Východem a Západem proti bratrově americké a švagrově sovětské politické půjčce. Románek si chodil ke stolu pro řezy a kousal je se zamlženým výrazem. Dítě marmeládu nerado, ale dalo si říct._

_Přirozeně dopadlo vše úplně jinak. Prokomunista Otto se stal význačným stranickým funkcionářem, náhle přes noc prodlouženou rukou protistranického centra a byl rehabilitován až dlouho po smrti, antikomunista Albert se intimně sblížil s Riri a časem to dotáhl na generálního ředitele důležitého průmyslového odvětví a měnovou reformou 1953 přišli všichni Gráfové i Šlechtové o veškeré životní úspory. Přirozeně se vše zas urovnalo a Evžen s rodinou se dal revolučními událostmi vytlačit dalších 30 kilometrů dál od rodné metropole do Ústí nad Labem, kde nastoupil jako hlavní inženýr národního podniku Kotex._

_Jako jediný ze zaměstnanců si získal přízeň nejen předválečného majitele, válečného držitele, poválečného správce, ale dokonce i celého defilé dělnických ředitelů, jak se rok co rok zjevovali a zas mizeli. S rodinou si oblíbil procházku po mírných kopečcích nad Labem (směrem od Prahy už přímo na německé státní hranice) a měsíčně si dal strhávat 800, 920 a později 950 Kčs (jejich kupní síla ovšem klesala) na závodní spoření. Čím upřímněji usiloval získat přátelství, s tím větší nenávistí se setkával._

_Evžen choval silné sympatie pro francouzský Parlamentarismus, angloamerickou demokracii, sovětské zřízení a evropskou federaci provázené silnou nedůvěrou k francouzskému parlamentarismu, angloamerické demokracii, sovětskému zřízení a evropské federaci. Trvale se zajímal, co hlásá Stalin, Pius XII., Husserl, Sartre, Einstein, Néhrú, Jaspers, Tito, Fromm, Camus, Lukács, Maritain, Kennedy, Chruščov, Jan XXIII., Fidel Castro, Josue de Castro, Horneyová, Násir, Schweitzer, Nkrumah, Russel, Sukarno, Pavel VI., Adorno, de Gaulle, Wolfgang Kraus, Ginsberg, Mao Ce-tung, Malcolm X., James Bond a Vladimír Páral, pociťuje nad tím vším moudré pochopení a rezignovaný nesouhlas. Vous avez raison – à la maison. Evžen si opatřil učebnici čínštiny._

_Evžen Gráf miloval jablka a skutečně je také jídal, denně půl kila. Rovnal si je na skříň, denně prohlížel a jedl ta, která začala hnít. Snědl dvacet tisíc kilogramů nahnilých jablek._

  

To úterý asi tak honem nezapomenu.

Ráno jsem udělala v jatkách sotva deset pacientů, jen akutní případy a ostatní odkázala na zítřek. A i z těch desíti snad osm šupem poslala na polikliniku – neměla jsem stání.

Zato v krvi ďábla. Ten čtvrtek s Alexem Serafinem… myslela jsem na něho v jednom kuse. Jak mě vezl. Na jeho kytici – brambory mi vystačí do konce měsíce. Trvalou chuť St. Raphaela na patře zaháním kouřením. Už zas tahám třicet cigaret denně. A po roce klidného spaní náhle zas to špatné usínání a probouzení se ve čtyři ráno – znáte to. Člověku není dobře samotnému, řekl kdosi. A samotné ženské je především smutno.

Zamilovaná v osmadvaceti letech – nonsens. Údržbář svezl doktorčičku podnikovým autem, dal jí brambory a načatou láhev vermutu, což vše ho nestálo ani korunu. Tak chlapecky plachý, když se mě před domem ptal: „Smím vám to zanést nahoru?“ A nad mou rozestlanou postýlkou mi políbil ruku a odporoučel se. To bylo ve čtvrtek. V pátek nic. V sobotu nic.

V neděli samozřejmě nic. Ale vždyť už přece ví, kde bydlím – nonsens. Ten má jistě ženských jak mraků…

Fackovala mě hanba, když jsem v pondělí přišla do ordinace Kotexu rozhodnuta poslat švestru Jandovou pro destilovanou vodu a jak zmizí, tak mu zavolat. „Máte tady balíček,“ řekla švestra Jandová o vteřinu dřív. Dvě kila krvavých španělských pomerančů a lístek: „Na lince 99 čeká na Váš hlas Váš AS.“ Alex Serafin… ozval se! Dal na sebe čekat čtyři dny. Nebo je opravdu tak nesmělý a plachý… Budu to muset vzít sama do ruky. Pozvat ho. Ale kam? Do bytu rozhodně ne! Kavárna, cukrárna, plovárna…

No a dnes jsem místo silonové sítěnky, která rok stačila na mé jogurty a mlíčka, čtvrtky chleba a osminky másla, vytáhla na nákup s velikánskou černou kabelou: portugalské sardinky (už rok jsem si je nedopřála), uherský salám (snad si to taky můžu lajznout), višně v čokoládě (žijeme jen jednou), karton Pall Mall (vliv cigaret na rakovinu plic není dosud exaktně doložen), láhev červeného Rioja Coronila (Alex – totiž pan Serafin mi poslal pomeranče taky ze Španělska) a maďarského Egri Bikaver (Býčí krev… Děsné vedro už před desátou ráno). Tenhle nákup samozřejmě neznamená, že… že bych… Prostě něco na zub má člověk doma mít vždycky! Taky nějakou kosmetiku, mám pleť zanedbanou až hrůza pohledět. A nové desky – ó, moji miláčci Dvořák a Debussy! A taky něco lehčího: „Rytmus je můj strýček“, „Čekám lásku“, „Vypalte salvu“ a „Šejk“.

Oč dřív jsem odešla z ordinace jatek, o to později dorazila do ordinace Kotexu. Však se pacouši pro jednou nezblázní! Stejně jim jde jen o to, jak si stavět chaty u Labe a přitom pobírat nemocenskou. Švestra Jandová užasle zírala na mou černou kabelu. Co zíráš, sůvo? „Tak jedem! Kolik je tam toho?“

„Jen jeden… Když jste tak dlouho nešla, řekla jsem jim, že jste musela na okres… Víte, jak se tenkrát pan Gráf zlobil, že jsme nechali půl dne zbytečně čekat celou kotelnu… A tak jsem je v jedenáct poslala všecky pryč.“

No ale jezuskote přece vždyť ono je už skoro poledne! Není nad to vycvičit si pomocný personál. „Tak sem nacvičte toho jednoho. Když byl tak trpělivej.“

„To on je velice.“

Žlutovlasý chlápek v podivném úboru z bělavého plátna, jež už zřejmě zkusilo všecko, co se může s plátnem stát, ale čistý.

„Tak do půl těla a co vás bolí.“ Že jsem přišla později neznamená, že bych nemohla vystřelit dřív. Musím si doma taky trochu jednou uklidit. Proč se nesvléká? Rostlý je hezky.

„Přišel jsem za vámi kvůli paní Seligové.“ Zajímavý hlas, asi někde zpívá.

„Kdo to je? A proč nepřišla sama?“

„Ona se stydí.“

„Ale! A vám nedá svědomí, když jste ji… přivedl do toho stydného stavu, ehm?“

„Ona se stydí, protože v životě nebyla u lékaře a protože umí špatně česky. A mně nedá svědomí nechat ji trpět.“

„Ale tak co jí vlastně je?“

„To právě nevím. Má bolesti.“

„Já přece nemohu na dálku… Tak ať si zavolá pohotovost do bytu.“

„To ona nikdy neudělá. Proto chci poprosit o pomoc vás.“

„Tak jí zavolejte tu pohotovost vy!“

„Ona by se bála a tvrdila by, že jí nic není.“

„Ale co pak tedy proboha…“

„Prosím vás, abyste k ní šla se mnou a neříkala, že jste lékařka. Abyste ji vyšetřila bez jejího vědomí. A pak zařídila vše potřebné.“

„Ale tohle může přece udělat jen příslušný obvodní lékař jejího bydliště.“

„Už jsem ho prosil, ale odbyl mě. On není dobrý člověk.“

A já jsem? Banální kompetenční drobnůstka, ale v tom muži bylo něco zvláštního, něco… něco…

„A vy jste příbuzný té paní… paní…“

„Seligové? Ne, já jí chci jen pomoci. Já jsem Serafin.“

„Serafin! Nemáte tady bratra?“

„Ale to je přece ten, co vás tady ve čtvrtek… to,“ sdělovala mi velice zbytečně švestra Jandová. „Tohle je Julda Serafin.“

„Váš bratr Alex na mě udělal velice příjemný dojem.“

„To on umí,“ povzdechl Julda Serafin. „Nebezpečně příjemný.“

„Byl tady ve čtvrtek u mě…“

„Často přicházím až po něm,“ vzdychl podruhé, „bohužel…“

„Paní doktor, telefon,“ hlásila švestra Jandová.

Monika! Zas jednou hezky v rýži. „… aspoň padesátku nebo aspoň dvacku nebo docela jen pětku,“ chrlila Monika do telefonu, „nebo aspoň udělej topinky a čaj, já jsem úplně aus, no považ si jenom, že já káča pitomá včera večer…“

Položila jsem sluchátko na stůl. Monika teď bude mluvit půl hodiny. Ještě mi nevrátila můj druhý klíč od bytu a tak ji mám odpoledne doma. Že má mít člověk vždycky doma něco na zub!

Podívala jsem se na svou naditou černou kabelu a na žlutou kštici (dále měl báječně svěží pleť a nebesky modré oči) Alexova bratra. Jakápak kavárna, cukrárna, plovárna… malé party ve čtyřech: já s Monikou a bratři Serafinové! Ve společnosti se budu aspoň krotit a Monika zas umí dodat věcem spád. „Mileráda se podívám na tu vaši pacientku, pane Serafine, ale vy si zas dáte představit jednu mou přítelkyni.“

„Mohu-li vám tím udělat radost,“ řekl tiše. Ó, bratři jsou oba gentlemani.

Zvedla jsem opět sluchátko, „… a já povídám dáte tu ruku pryč nebo nedáte a vtom ti von mě chyt za druhou nohu…“ chrlila dosud Monika do telefonu. „Tak zkrátka,“ skočila jsem jí do řeči, „přijď dnes večer ke mně.“

„Proč večer? Já přeci mám hlad už teď!“

„Tak dnes odpoledne?“ řekla jsem současně Juldovi i Monice.

„Ve čtyři!“ křičela Monika ve sluchátku.

„Ve čtyři?“ řekla jsem Juldovi prosebně.

Usmál se a kývl, ale to jsem už vytáčela linku 99. Alex se dal slyšet, že přijde ve čtyři „kromobyčejně rád“. Dostala jsem báječnou náladu.

Pán v bílém nesl přede mnou mou černou kabelu nádvořím. Na ulici vedro jak v Palestině a vítr zvedal pouštně béžový prach.

Sevřena mezi obludné konstrukce dálkových plynovodů, stožárů vysokého napětí a tovární lanovky působila bývalá fara dojmem ghetta. V poprášené vyprahlé zahrádce se batolilo neuvěřitelné množství ukoptěných nahých dětí snědé pleti, tmavých kučer a zářivě černých očí jak ze Zurbaranových obrazů. Můj bývalý manžel se zarytě bránil mít se mnou dítě a ze svého pohlavního života se mnou strávil více času v koupelně nechutně důkladnou antikoncepční profylaxí než v ložnici takzvanou milostnou hrou.

Ti maličtí byli rozkošní. Tahali mě za sukni, abych je vzala do náručí, tak dojemní… Napadlo mě, že jsem v životě nepolíbila dítě… a vraceli mi vlhké pusinky.

„Ukažte sem tu kabelu!…“ a Julda Serafin mi ji s úsměvem podal už otevřenou. Za minutu byly višně v čokoládě tytam. Bonbony stejně jen kazí linii.

„Ty jsi princezna?“ ptala se mě malá holčička zcela vážně a hned se taky představila: „Já jsem Helenka Růžičková.“

Jak jsem si k ní klekala, zuli mi malí hnědí uličníci sandál a s křikem s ním utíkali za dům. Abychom to zas nepřeháněli, milá děcka… „Nebojte se,“ smál se Julda, „oni vás tady chtějí jenom zdržet, protože se jim líbíte.“

„Dej mi taky botu,“ přála si Helenka Růžičková, „já ti ji budu hlídat líp než kluci.“ A holčička přijala můj ukopaný propocený sandál jak svátost a tiskla si ji oběma ručkama k stříbrnému medailonku na prsíčkách.

A tak bosa do biblické bídy, jakou jsem viděla naposledy v jednom italském filmu z toho jejich zaostalého jihu. Na popraskaných kamenných podlahách pod vápennými stropy zmučené dřevo děsného nábytku, muzeální šicí stroj mezi pytli čehosi, o zdi opřené lopaty, popartní zátiší plechové sedací vany, dvou kos a bicyklového vraku a všude plechové kbelíky, do nichž lépe nenahlížet, mezi a nad tím vším něco přes miliardu much.

Paní Seligová byla průsvitná stařenka, pro niž v tomto stadiu podvýživy byla hospitalizace už nezbytná.

„Proč nejí?“ zašeptala jsem Juldovi.

„Má důchod sto devadesát korun a z toho většinu dává své matce, dvěma sestrám a…“

„Zítra půjde do nemocnice. Ale ještě dnes musí dostat bujon a nějaké piškoty. Může jí to tady někdo připravit?“

„Pojďme k sousedům.“

Sousedů bylo ve velké místnosti snad deset. Kdyby se sešli v mé ordinaci, měla bych co dělat do půlnoci. Cítila jsem Juldův pohled na své tváři a dala jsem se do toho. Trest za to, jak jsem to ráno v jatkách a Kotexu odflákla. Ještě že s sebou nosím blok s předem orazítkovanými recepty.

„Proč nejdete k lékaři?“ ptala jsem se jich. „Vždyť je to přece zdarma!“

Usmívali se a hleděli mi kamsi nad hlavu.

„Kolik máte dětí?“

„Devět.“

„Co jste měli k obědu?“

Usmívali se a hleděli mi kamsi nad hlavu. Blok receptů zakrátko spotřebován a jeho zadní kartonek jsem dala drobounké holčičce na hraní.

„Takhle tabáčku kdyby bylo špetku,“ řekl mi bělovlasý patriarcha s nohama ve škopku.

„Nepovídejte mi, že musíte žebrat!“

„Já mám penzičku sto a sedumdesát korun, děvenko, a to není tuze mnoho.“

„Tak tady musí být živitel rodiny… Vždyť při devíti dětech musí dělat rodinné přídavky pár tisíc měsíčně…“

„Táta nám utek,“ řekla drobounká holčička a hodila mi můj kartonek pod nohy.

„Tak ho musíte soudně stíhat… A zatím podat žádost odboru sociální péče okresního národního výboru…“

Smáli se mi přímo do očí. Bylo mi mizerně.

„Ukažte tu kabelu…,“ a Julda mi ji podal už otevřenou. Co tady zmohou dvoje sardinky, kousek uherského salámu a dvě láhve červeného vína? A pallmallky jsem dala starému. Myslím, že by potřebovali i toho Dvořáka a Debussyho…

„Proč se ti lidi neozvou? Nejstrašnější je, že přitom všem vypadají docela spokojeně!“

„Beati mites, quia ipsi hereditabund terram,“ řekl Julda s úsměvem a já už na něho dostala vztek, no poslouchat ještě ke všemu nějaký citáty v domě zaostalosti a bídy, v pachu moči a hejnech dotěrných much – „Musíte mi prominout, pane Serafin, ale moje fakultní latina je orientována poněkud jiným směrem.“

„Blahoslaveni tiší, neboť oni zemí vládnouti budou.“

„No. Tak jo, ale pojďme radši ještě k dětem. Mají mé střevíce. Myslela jsem, že na mně chcete dostat nějakou příbuznou do lázní nebo předepsat meprobamat – a vy jste mi zatím nachystal teda pěknej drasťák.“

„Drasťák… co to znamená?“ Julda má oči jako dítě.

„Jen oplátka za vaši církevní latinu. Znamená to, že jsem teď dokonce jaksi ráda nebo co to se mnou je.“

„Beati misericordes, quoniam ipsi misericordia afficientur.“

„Kdybyste byl ještě jednou tak laskav a…“

„Blahoslavení milosrdní, neboť oni milosrdenství dojdou.“

Děti mi nechtěly mé střevíce vrátit nádherně dlouho. Bezuzdně jsem ukájela zasuté mateřské choutky. Proč jsem se od toho mýho kreténa nenechala nabourat, než jsem ho vykopla? Děti jsou božské. No tak nebreč už jak stará bréca.

Doma v mé posteli Monika v černé podprsence a kalhotkách a u ní Alex ve zvláštním černém svetru – svetr to nebyl, to on si jenom svlékl košili.

„Je tady takové vedro…,“ špitl sedaje si a shodil z klína Moniččin podvazkový pas na zem.

„Ukaž, co máš v tý kabeli!“ zajásala Monika.

„Vidím, že vás dva už představovat nemusím…,“ poznamenala jsem k věci. Bylo půl šesté – za devadesát minut se ti dva sblížili pozoruhodně.

„Co uděláš k jídlu?“ zajímala se Monika a zklamaně upustila mou prázdnou kabelu za postel.

„Kdybys místo… konverzace s panem Alexem oškrabala brambory, mohly se už vařit. Ráda bych ti představila svého přítele Juldu Serafina.“

„Děsně potěšená a jinak už nemáš doma nic? Já našla jen jogurt a tři česneky!“ stěžovala si Monika.

„Opravdu jsme se vás už nemohli dočkat…,“ říkal Alex sladce. Dobyv Moniku – což je ovšem až únavně snadné – přeorientoval se na mě s úžasnou lehkostí.

„Doufám, že jste se zatím nenudil. Byla jsem s vaším bratrem na bývalé faře.“

„S mým bratrem si užijete spoustu zábavy,“ ušklíbl se Alex.

„Paní doktorce Zíbrtové se tam líbilo,“ řekl Julda tiše. „A pomohla těm lidem.“

„Říkejte mi Dáša,“ poprosila jsem Juldu.

„Protože vás mám rád, Dášo, musím vás před tamtěmi lidmi varovat,“ řekl Alex. „Podáte jim prst a rafnou vám celou ruku. Čekáte od nich vděčnost za pár receptů? O láhev Raphaela, že se ani nebudou namáhat ty léky vyzvednout. Pokud jste jim ovšem nepředepsala spiritus vini – ale toho oni kupodivu mají vždycky dost.“

„Proč jim ubližuješ?“ ptal se Julda bratra. „Ublížili oni tobě?“

„A kolikrát!“ rozčilil se Alex. „Nedělejte mi z nich ublížené chudáčky – z kořalů, zlodějů, pasáků a děvek! Vy ovšem nevíte, Dášenko, že ten starý paralytik půjčuje v přístavu své vnuky homosexuálním německým turistům? Akt za deset korun nebo tři marky. A příplatky za speciální úkony, tak například –“

„To je lež!“ vykřikl Julda.

„Do přístavu nechodím,“ poznamenala jsem, „ale nechce se mi věřit, že by ty děti, které jsem před chvilkou měla v náručí…“

„– si z vás dělají pustou srandu dřív, než se otočíte,“ přerušil mě Alex. „Zas jedna důra, co skočila našemu dědkovi na špek – to si v téhle chvíli o vás říkají!“

„Dáša vždycky naletí na všecko,“ prohlásila Monika. „Ale měli bysme se už raději začít starat o večeři. Napřed malý aperitiv, že. Kams zdekovala koňak?“

„Koňak není,“ sdělila jsem drahé přítelkyni.

„Ale no tak vy tady kecáte o nějakejch harantech a zatím nám zavřou kšefty! –“ zděsila se Monika upřímně.

  

„To tady chcete sedět nasucho?! –“

„Mám dole vůz,“ řekl Alex rychle, „a můžu zajet – A víte co? Sebereme se a pojedem do Paláce!…“

„Copak se nedá ani chvilku sedět bez alkoholu?“ řekl Julda tiše.

„Dá, ale je to votrava. Do Paláce!“ zavřeštěla Monika a lezouc po posteli hledala své rozházené svršky. Ve spěchu Alex místo do své košile strkal hlavu do Moničina černého kombiné. Tak s tímhle pánem jsem chtěla dneska v noci být –

„Zůstanu tady,“ řekl Julda. „A Dáša je unavená.“

„Však jen počkejte, až do ní vrazíte pár koňaků,“ chechtala se Monika, zapínajíc si podvazkový pás, „vzpomínáš, Dášenko, jaks tenkrát v Grandu dole na schodech –“

„Drž hubu! –“ poprosila jsem ji. „Vrať mi už jednou klíč od kvartýru a vypadni.“

„Ale no tak posedíme tady,“ řekl Alex a vztekle odkopl kombiné pod postel.

„Zrádce! Fuj!“ ječela Monika. „A co mi po tom šlapeš? Mám to podruhý na sobě –“

„Ale chtěl jsi přece do Paláce, Alexi,“ připomněl Julda bratrovi.

„Dáša mě pozvala a tak budu tady!“ zavrčel Alex.

„Jak myslíš. Možná vás bude zajímat, Dášo,“ řekl Julda, „příběh paní Seligové. Její otec byl plukovník generálního štábu –“

„A její matka velkovévodkyně lucemburská, viď!“ křikl Alex. „Pane jo, to bude ale zábava!“

„Trošku jiná, než jakou bys chtěl, viď!“ křikl Julda.

„Ty vůbec nevíš, co to zábava je!“ zaječel Alex.

„A ty dobře víš, jak ze všeho ihned udělat nevěstinec!“ zvolal Julda.

„Troubo! Impotente!! Mnichu!!!“ řval Alex.

„Necudo! Krvesmilníku!! Zvíře!!!“ hřměl Julda.

Alex se bleskově rozpřáhl židlí, Julda se naň vrhl a už byli bratři v sobě na zemi. Mám dojem, že jsem taky nějakou slízla, než se od sebe odtrhli.

Monika už oblečena čekala u dveří. „Nechte toho, pane Alex, a hoďte mě aspoň do města. Tady to už zvadlo.“

„Bude to tak asi nejlepší,“ přidala jsem se k ní.

Alex se vztekle zvedl a beze slova se vytratil. „Tak snad mi teďka ještě neujedeš –“ slyšeli jsme ještě oknem Moniku a pak už jen zaburácení motoru.

„Půjdu taky,“ řekl Julda tiše. „Potřebujete si odpočinout. A odpusťte mi můj hněv.“

„Vy odpusťte mně… To já tak naorganizovala, víte, původně jsem dnes chtěla… ale takhle je to lepší. Takhle je mi dobře. Moc dobře.“

„Beati mundi corde, quoniam ipsi Deum videbunt.“

„To je něco se srdcem…“

„Blahoslavení čistého srdce, neboť oni Boha viděti budou.“ A Julda Serafin políbil Dášu Zíbrtovou na rameno a vyšel z domu kolmo přes ulici směrem k jihu, kde končí domy, zahrádky a pole a v tvrdé nahé biblické krajině se zdvihá mrtvé pohoří násypek a hald.

Den zmíral v krvavých cárech a Julda na kolenou v horkém pouštním prachu, Pane, smiluj se nad nimi _Vztažené žadonící paže nahého zástupu Rozpukané rty Mouchy v očních koutcích Vodnatelné ženy a jejich modré děti K jejich nohoum Rty vytlačit z jejich vředů hnis a slíbat jej Za ně předhozen šelmám v cirku Pro ně drán žhavým železem Rván jejich psy Jimi kamenován Svou agonii vám všem_

\* \* \*

  

Jak si laskavý čtenář jistě již povšiml, jsou slíbené ilustrace reprodukovány touto grafickou technikou:

_Aaa bbbbb cc dddddddd E ff gggg hhhhh i jjj KKKKK lll_

\* \* \*

V AUSTRALSKÉM MĚSTĚ Smiethfield si mohou automobilisté zvonkem, umístěným na kostele, přivolat kněze, který je vyzpovídá v autě.

PROSTŘEDKY, kterými disponuje fond Organizace spojených národů pro pomoc dětem na 1 rok, jsou nižší než prostředky vydávané na zbrojení během dvou hodin.

NEUVĚŘITELNOU PŘÍHODU prožila osmnáctiletá Jiho­afričanka Anna-Marie Wassermannová. Šla po práci na pláž v Port Elisabethu, aby si trochu zaplavala. Náhle se před ní vynořila velryba asi 7,5 metru dlouhá. Anna-Marie připlavala blíž, aby si ji prohlédla. Velryba se však ponořila a Anna-Marie náhle ucítila něco pod sebou a byla vyzdvižena z vody. Seděla na hřbetě velryby a velkou rychlostí plula do moře. Teprve po několika pokusech se jí podařilo dostat z velrybího hřbetu a doplout ke břehu, kde zůstala vyčerpaně ležet. Ještě celou hodinu pozorovala velrybu, jak se proháněla před pobřežím.

## Kdo je kdo  
Julda Serafin (37)

V oněch dávných dobách ještě před světovou válkou byli bratři Serafinové ozdobou chlapeckého chóru regenschoriho pátera Gotta od Nejsvětější Trojice.

_Když sextán Julda jako nejlepší latinář a nejchudší žák třídy přišel poprvé do nádherné řečkovické vily madam Rapantové, aby tam dvakrát týdně doučoval její dceru Jitku latině, svačil skoro hodinu se samotnou madam nevídané lahůdky na stříbře, zatímco se mladičká Jitka musela procházet dole po zahradě. Julda pociťoval sílící úzkost a podivný nepokoj. Sybaritské svačiny na terase s madam se stále prodlužovaly na úkor latinských lekcí dceři. A jednoho odpoledne připravila madam svačinu přímo ve své ložnici a nutila chlapce pít víno. Když si rozhalila vpředu šat a přitiskla si Juldovu dlaň k pálícímu tělu, spatřil chlapec na zdi nad její hlavou drobný černý krucifix, vytrhl se a s pláčem utekl. Na zahradní pěšince mu zastoupila cestu zbledlá Jitka s pletací jehlicí v ruce. Věděla vše a byla již rozhodnuta probodnout Juldu a hned pak sebe. V horoucí vděčnosti políbilo bledé děvčátko chlapce na čelo a s dětskou grandezzou si přiložilo jeho dlaň na svou plochou hruď. Jako by se vznášel, kráčel pak Julda mezi zahradami přímou pětikilometrovou výpadovkou dolů k městu, v jehož věžích se rozeznívaly zvony, v kapse dívčinu jehlici a v očích slzy palčivého štěstí._

_Mladičký Julda učinil objev, že dobro oblažuje nejvíce svého dárce._

_Z kůru rozechvíval Julda Serafin svým něžně čistým hlasem zlatou barokní nádheru chrámu, pociťuje vděčnost a neskonalou radost, že lze tak lehounce a sladce sloužit nebesům a zároveň i lidem na zemi._

_„Měli jsme tě naučit raději němčinu a zacházení s lopatou než latinu a moudrost starověku,“ povzdechl třídní profesor oktávy klasického gymnázia, když po zavření všech českých vysokých škol odcházeli maturanti jako pomocní dělníci do válečného průmyslu. „Naučili jste mne zpívat…,“ řekl Julda s úsměvem a místo teologické fakulty nastoupil do První brněnské strojírny._

_Pro naprostý nezájem o strojní technologii, zajímavější práci a lepší výdělek, přitom stále dobré mysli a úslužný, klesl Julda posléze k nejhůře placené a ostatně nejlehčí práci pomocníka jeřábníka ve skladu šedé litiny. V dlouhých hodinách, kdy nebylo co dělat, pomáhal vedoucímu skladu v administrativě svým krasopisným rukopisem a vytrvale odmítaje naučit se psát na stroji a počítat na kalkulačce s vyhlídkou stát se skladníkem, lehával raději na slunci mezi obrovskými rezavějícími odlitky a vydržel hodiny sledovat oblaka._

_Jsa všeobecně považován za naprostého idiota, nebyl poctěn důvěrou a přibrán do studentské odbojové buňky (po odhalení sabotáže všichni členové krvavě zmasakrováni), ani mezi donašeče ředitelství a fízly gestapa (po osvobození města všichni krvavě zmasakrováni). Při leteckých náletech Julda nescházel dolů do protileteckého krytu, neboť nemiloval jeho sklepní puch a necudná alotria ve tmě. Důvěřivě vzhlížel k nebi, nerozeznávaje ani americká letadla od sovětských, na všech byly hvězdy. A vzdušný vír po explozi bomby, který mrštil těžká vrata na čtyři speciálně cvičené strážce CPO a neobyčejně zkušeného protileteckého odborníka z luftwaffe (všech pět na místě mrtvo), srazil Juldu pouze na kolena. Julda vyslal kratičkou (takzvanou střelnou) děkovnou modlitbičku a ihned se jal vyprošťovat oběti ze zasypaného sklepa (všichni mrtvi)._

_Když se dověděl, že následkem skončení války už nemusí pracovat v První brněnské strojírně (zároveň mu zde bylo nabídnuto místo vedoucího skladu) a téhož dne si přečetl na plakátě výzvu „Pomozte českému pohraničí!“, odjel s lehkým srdcem a kufrem za veškerou svou hotovost do severočeské pohraniční stanice Dobrá Voda, protože se mu v jízdním řádu zalíbilo její jméno, a vesele nastoupil jako pomocný lesní dělník. 20. srpna 1945, když se nad Hirošimou rozvil atomový oblak a lidé v hrůze před řetězovou reakcí opouštěli domy, krmil Julda z ruky tmavé krušnohorské veverky._

_Okupací ukutá velkolepá národní soudržnost brala rychle za své ve rvačkách o koryta. Perdidistis utilitatem calamitatis. V sílícím politickém víru byli postupně vězněni případně popravováni politikové váleční, pak předváleční, pak antikomunističtí pováleční a posléze oběšen sám generální tajemník komunistické strany. Julda žil v lese v opuštěném německém domku se svou kozou, loupal kůru, zpevňoval cesty, sušil seno (lhostejný ke mzdě konal pouze lehčí práce), plnil krmít­ka kaštany a solí, sbíral maliny, borůvky a houby, lehal v slunci na pasekách a učil se rozumět ptačímu zpěvu. Bohabojně prožil v lesích jedenácte let._

_V srpnu 1956 dovršil svůj třiatřicátý rok. Věk, kdy má muž něco vykonat nebo zemřít. Julda zatoužil být prospěšnější lidem a pod prastarým smrkem celou noc prosil nebesa o znamení. Nazítří mu hajná doručila obsílku k jednání okresního soudu v Ústí n. L., jímž byl ustanoven zákonným poručníkem své patnáctileté sestry Maddy, o níž dosud nevěděl a která dle mínění soudu „nežila řádným životem socialistického občana“. Julda políbil hajné ruku, sbalil ve chvilce svůj kufřík (věcí měl jaksi stále méně) a vesele nastoupil v Ústí jako průvodčí telnického autobusu, který za tři koruny vozí rekreanty z města nahoru do lesů._

_Ve volném čase pátral po sestřičce Maddě, toho času nezvěstné. Udiven množstvím aut, podivných antén na střechách novostaveb (až později se dověděl o vynálezu televize, nikdy mu nechyběla) projížděl čtyřikrát denně dříve německými, nyní polozřícenými obcemi, jejichž obyvatelé krátce po nastěhování neprodleně pozuráželi kříže a sochy světců na návsích a v polích a jakoby vyčerpáni tím úsilím nechali pak chátrat svá vlastní, přelacino nabytá stavení. Julda neúnavně procházel bufety, výčepy, hostince, kavárny, nemocnice, nádraží a přístav naplněn bolestí nad mravní bídou a vřelou touhou i odhodláním účinně pomáhat. Tu es Deus fortitudo mea._

_Když konečně nalezl sestřičku Maddu, získal z milosti Tea, správce domu čp. 2000, toho času prázdnou mužskou svobodárnu určenou pro svobodné zaměstnance národního podniku Kotex. S lehkým srdcem se zřekl místa autobusového průvodčího a tím i svých posledních chvilek v lese a vesele nastoupil jako požárník do Kotexu. Jako jednomu z mála zaměstnanců s ukončeným středoškolským vzděláním, vždy dobré mysli a úslužnému, nabízelo vedení podniku Juldovi místa vedoucího dopravy, knihovníka, plánovače a placeného předsedy závodní rady, jakož i celé přehršle rozličných kurzů, nástaveb a škol. Lhostejný ke mzdě zůstal Julda požárníkem, postával s hasicím přístrojem nad svářeči ve výbušných provozech (konal pouze lehké práce), v létě splachoval nádvoří hadicí, v zimě sypal solí a zasněně hledíval k světlým pohořím na jihu._

_Jsa téměř bez potřeb, ochotně vypomáhal sestřičce Maddě, později i skvěle vydělávajícímu bratru Alexovi a všem, které znal nebo neznal, zaskakoval na směny, hlídal děti a navštěvoval nemocné. Per eum, cum eo, in eo omnia. Kromě nejmenších dětí ho všichni považovali za naprostého idiota._

  

(Červen stinných olší na břehu, tichého poledne pod starou lípou, dívčího smíchu nad vodotryskem a chladivě vydechujícího loubí zahradní besídky…): Mezi pahýly opotřebovaných stromů mizela zdupaná tráva pod třemi tisíci potem zbrocených nahých těl jak pobitých vražedným žárem a sražených do hustého lógru masa škvířícího pod olejovým filmem, ostrých pachů a vřeštění přebíjeného nesmyslně výkonnou elektrotechnikou. S modrou taškou společnosti Air France střídavě na břichu, pod paží a přes rameno bloudil Roman Gráf po kilometrovém břehu labské plovárny, hnán touhou a srážen trapností toho všeho tady, sebe sama nejvíce.

Na takové té legrační kárované dece, jak z nějaké lyžařské boudy, nějaká študentka a taky úplně sama v tomhle šíleným mumraji – tedy jsem k ní jako přidřepl, ne že bych se na ni vysloveně navalil, ale tak jakoby nic opodál, že bylo ale jasný, že bych teda jako měl zájem. Poslední dobou jsem úplně posedlej sexem, což je fakt.

A ta studentka na mě ovšem udělala takovej ten kukuč, co znamená: „Tak co má bejt?“ a to si člověk hnedka musí drze přisednout a spustit, třeba že je dneska horko, nebo jestli si ji smí vyfotit, nebo kolik je hodin a to je právě ta šílená šaškárna, která mě děsně deprimuje. Proč nejde třeba se jen tak na sebe usmát, třeba by z toho ani nic nebylo, třeba láska jak trám, ale o to teď nejde, otravujeme se tady přece všichni a lidi by si měli vždycky najít tu vteřinku, aby se na sebe třeba jen tak usmáli a šli zas po svých. Ale lidi ve skutečnosti čekají, že se na ně drze navalíte, ukecáte je, znásilníte a pak kopnete – a když to neuděláte, mají vás za kreténa. Což dala holka na té nemožné lyžařské dece – fialový kostky a zelený pruhy! – docela sprostě najevo.

S přezíravě zvednutým obočím Roman vstal, s výrazným pohrdáním překročil dívčiny nohy a s leteckou taškou ostentativně přidržovanou oběma rukama vzadu se znechuceně vydal dál.

A na konci plovárny u drátěného plotu Jachtklubu samozřejmě zas půl naší desáté B na kupě pod akátem. Celej rok v jednom kuse jeden druhýho horlivě ujišťuje, že se už nemůže dočkat prázdnin, aby vypadl z klasy a od těch blbejch ksichtů – a sotva jsou prázdniny, jedeme všichni na lesní brigádu a pak, pořád v tom samým stádě, na tohle jedno jediný místečko z celý ohromný plovárny k plotu pod okopanej a pochcanej akát.

„Carevič!“ Říkají mi carevič, protože to nerad slyším a že fotřík je direktor.

„Kdo tě sem prsk, mátoho!“

„Jé, ty máš činanou kabelku!“

To je celá ta jejich komunikace. Dát vám najevo, že jste kretén. Když _oni_ mají ty ubohý napodobený džínsy s kreténskými koženými štítky a nápisy jako THE RIFLE nebo OHIO, který dodává nějaký družstvo invalidů ze Smržovky, tak je to v pořádku, poněvadž je mají _oni všichni._ Ale když máte _vy_ pravou tašku od Air France, kterou vám osobně věnovala opravdická letuška v opravdické caravele Air France a která se náhodou k vodě opravdu hodí, tak jste kretén, protože ji máte _jenom vy._ Ale vzalo mě, že to tak _vypadalo,_ jako bych se s tou taškou chtěl honit a rázem jsem byl úplně zpocenej, což se mi stává v trapných okamžicích vždy, pročež jsem zpocenej skoro v jednom kuse.

„Tak co, carevič, máš už holku?“ řekl mi Tomek a všichni kolem se mi už chechtali, chechtali se mi už _předem_ a chechtali by se mi dál, i kdybych Tomka svou odpovědí docela uzemnil, protože to by mě už neposlouchali. V naší klase je totiž právě jen Tomek monopolně vtipnej, už zřejmě navždy. Od vás se čeká, že se budete červenat a koktat, čímž znovu potvrdíte, že jste kretén.

A Tomek si přitom všem klidně provlékal suspenzor odspodu skrz trenky, vůbec nespěchal a těma svýma špinavýma prackama si tam docela čvachtal – já prostě s klasou nemůžu komunikovat, tím míň, čím víc se o to snažím. Což přispívá k mý vrozený nervový labilitě, jak mi řekl ten fotříkův známej psychiatr, kterej dělal, že mě jako vůbec nevyšetřuje a pořád mlel o týhletý komunikaci, což je slovo pro tajtrlíky, přece je cesta, je spojení a je řeč.

A Roman Gráf se posadil opodál svých spolužáků, ne že by zjevně odsedl, ale zůstal stranou kruhu a trpěl v žáru s tváří ostentativně vyjevující pohrdání, nudu a nekonečnou únavu.

A najednou se mi celá plovárna zeklovala, ty vyložený těla a všichni víc vysvlečení, než kdyby byli přímo nazí, to je přece šílená šaškárna. Proč se nemůžou dohodnout, že se bude koupat bez plavek, jako třeba na Rujaně, komu by to mohlo vadit? To je šílený, jak vždycky všichni lidi něco chtějí, ale z nějakejch pitomejch důvodů k tomu nikdy nedojde. To máte třeba jak s válkou: kromě pár stupidních generálů ji nikdo nikdy nechce – a válka nakonec vždycky je.

To mě asi napadlo, když na navigaci lezli do vody vojáci. V trávě ty svoje děsný botiska jak do pamirskejch velehor a přes ně si chudáci přehodili ty strašný vojenský onuce, aby jim na sluníčku trochu vyschly – páni, to musejí obsluhovat radiolokátory, tryskáče a Gei­gerovy počítače a nosit přitom plátěný onuce! – To mě umrtvuje.

Armáda mě vůbec děsně deprimuje. Chodím do školy kolem kasáren, a když vidím vevnitř ty vězeňský kavalce z trubek… Dva roky! Proč nejsem radši holka… taky pohlavně bych se snáze vyžil. Jako voják budu holky nenávidět… až budu muset mašírovat, zpocenej, a ubitej, ulicema a na chodníkách kolem načesaný a vyválený holky z plovárny a: „Hele, jak ten tam vzadu vlíkne nohy!“ A za takový husy má pak člověk vykrvácet! To mě úplně deptá.

Ale možná by člověk vykrvácel i pro pitomý holky z plovárny a nakonec asi i pro toho idiota Tomka nebo vůbec jen tak a ještě by byl přitom _šťastnej –_ třeba jen proto, že by ho lidi aspoň na chvíli brali doopravdy a vážně. Bez toho jste prostě zoufalí. Ale jak to zařídit? Staří Sparťani svý kluky nenechali takhle ve štychu, oni to pro ně docela _organizovali_ a pro _každýho_ z nich jak maturitu: když jim kluci dorostli příslušnýho věku, tak je postavili před nějakou tu kněžku a zbičovali je. A tím byli zajedno odpoledne z kluků rázem hotoví chlapi a už nikdo pak nesměl z nikoho dělat kreténa.

A tak jsem škobrtal z plovárny, a až když jsem lezl do autobusu, napadlo mě, že jsem se vůbec nekoupal. Autobus do města byl docela prázdnej, zato v protisměru jeden za druhým pochopitelně napěchovanej až na půdu. Kdo by taky jel tak brzo z plovárny? Já se vždycky nějak dostanu úplně jinam než všichni ostatní.

Domů jsem přijel vysloveně nemocnej touhou osprchovat se, od toho všeho se umejt. Já se umejvám nepřetržitě v jednom kuse, má kůže po tom řve, ale spíš je to psychickýho původu, jestli vám to něco říká.

Já se taky ve vaně zásadně nikdy nekoupu, protože bych nesnesl pocit sedět po krk ve vlastní špíně, protože tenhle pocit mám všude mimo vanu prakticky nepřetržitě. Řekl bych, že jsem asi dost těžkej neurotik a psychopat. Já si ve vaně sednu, vezmu do ruky sprchu, pouštím si vodu na ramena a ta voda všecko ze mě splachuje. Tohle vydržím dělat třeba pět hodin i víc.

Prakticky tak dlouho, dokud mě máma nevyhodí. Však už bouchá na dveře: „Romane, ty jsi tam už celou věčnost!“ Lezu teda ven a potkávám se s mámou ve dveřích. My se vůbec potkáváme jen ve dveřích, vždycky když jeden zrovna jde jinam než druhej. Když nikdo nikam nejde, sedí každej v jiným pokoji.

Máma legračně klopí oči, když mě vidí jen v trenkách, a já si zas dávám ruce přes svůj propadlej hrudníček, jako bychom se styděli. Ale snad v tom proboha není zase nějakej ten oidipovskej komplex, jen že máma je moc hezká ženská, což je fakt. Mně je jí spíš nějak líto a to z toho šílenýho důvodu, že jako bych cítil, že jí je z nějakejch neradostnejch důvodů líto mne. To je pekelnej psychickej mumraj, co? No a v tom se babrám v jednom kuse.

U dalších dveří další mítink s fotříkem. Ještě že máme těch dveří tolik, jinak bysme si museli asi korespondovat.

„Tak co, Romane?“

„Ale nic, tati.“

To byl interview, co? A já do jednoho pokoje, fotřík do druhého, dvakrát klapnutí dveří a ticho. Příště se zas uvidíme až za pár hodin. Což mě devastuje. To ticho tady je STRAŠNÝ_– Žít v domě s jedinou místností V malým přízemním hliněným domečku Do půl podlahy ohromná hliněná pec Spousta bratrů Malý sestřičky, co se pletou pod nohama a co je v jednom kuse musíte brát do náručí Všecko to mele pusou, ječí, chechtá se, strká se, válí se po sobě, pošťuchuje se a pere A člověk nikdy není sám_

To ticho tady je příšerný. Ale horší je ta touha mý kůže, ta šílená potřeba nějakýho _dotyku,_ jakýhokoliv, jen aby byl lidskej a teplej, nemyslím teď zrovna sex, ale vůbec _jakejkoliv_ dotyk, kerej je už poslední komunikace, když už není cesta, není spojení a není řeč… Sprcha to nenahradí nikdy. Z úplnýho zoufalství jsem zkoušel éter, ale to máte palici jak ze skla a to blití potom je děsný.

_Jsem pekelnej, takovej ten jihoamerickej vousáč a vedu partu džunglí Jdem zachraňovat ty hnědý lidi Pekelně se kolem střílí Jsem těžce zraněnej a tak Zahnali jsme ty lotry Lidi nás berou do těch svejch chaloupek Taková jen chatrč z hlíny a banánovýho listí (Jsou nám šíleně vděčný, že jsme je zachránili) Jsou to takový ty malý hnědý lidi s černýma očima Mají spoustu malejch mrňousů a my si s nima hrajem na tý udusaný hlíně A zas prásk! – prásk! – Lotři se vrátili Derem se na ně Lotrů je přesila a zajímají nás Tahají nás z chatrče za ruce Lidi uvnitř nás nechtějí dát a držejí nás kolem těla Lotři nás rvou ven! Hnědý lidi tahají dovnitř._

„Romane! – No tak, slyšíš mě?“ Máma volá z vany. „Jdi se podívat, co se tam nahoře děje…“

Na schodišti příšernej randál a jak jsem lezl po schodech nahoru, zjevovala se mi v druhým patře úplně šílená scéna, ječelo to tam a vzpínalo se po sobě, polonahej Borek Trojan z montércimry, skoro nahej a děsně poškrábanej Alex Serafin a Madda –

– jen v takovým tom kombiné a bosá, nekonečně víc nahá než všichni ti exhibicionisti na plovárně, do krve podrápaná jak po bitvě a tak šíleně nádherná, že se mi vyrazila horkost po těle.

Prostě jsem zdrhl. Vůbec jsem nebyl štont říct mámě ani slovo. Před očima oranžový kruhy. Ti tam nahoře řvali dál a já až pak pochopil, že to už řvou na mámu, která se tam šla podívat sama – ten dobytek tam řval na mou vlastní mámu, tři ničemní suroví grázli na jednu slabou jemnou ženskou, já slyšel rozvalenejma vratama každý slovo, mlátil sebou na gauči a nebyl schopnej jít tam znovu, v duchu jsem jim vrážel kudly do ledvin tím grifem, kterým oběť za vteřinu zhasne, ale přitom pořád nevstával, já vím, že jsem posera a nenávidím se za to, v téhle chvíli jak nikdy v životě, ale přitom ležím na gauči dál –

Pak tam šel fotřík a všecko rychle uhasil. Ale mně se ještě hodinu potom třásly nohy jak po dlouhým běhu, a když jsem pak vstal a šel se osprchovat, připadal jsem si starší nejmíň o deset let a v zrcadle si našel novej bílej vlas.

Tak Madda bude bydlet u nás!

Při večeři jsem na ni zíral v jednom kuse a vůbec nevěděl, co jím. Máma ji vydrhla ve vaně, takže Madda se už tak neleskla jako prve na schodech, jako by už ani nebyla tak snědá, ale tím zas vynikla její teda senzační pleť a to je o celý tři roky starší než já. Seděla proti mně jak docela normální holka, to bylo šílený, chápete, prostě jakoby nic – a to se před chvilkou kousala se svým děsně starým bráchou v posteli! Nadlábla se, utřela si pusu loktem a kliďánko: „Tak já du spát.“ A klidně si šla! To mě úplně vzalo.

Pekelně vzrušenej jsem metl do knihovny poradit se s Van de Veldem, v tom jeho „Dokonalým manželství“ jsem sčetlej křížem krážem. Tak povídej: „Milostné kousnutí – Analýza pocitu rozkoše u kousnutého – Dvě další teorie kousnutí milostného – Užití násilí u muže jako ekvivalent milostného kousnutí – Komponenta pohlavní zášti u tohoto použití násilí –“ Krindapána, to je na to už vypracovanej celej systém!“

„Nuže mnohá modrá skvrna, třeba na paži partnerky, dokazuje, že muž byl opravdu stržen. Zde vidíme zřejmě rys ze zvířecího milostného života, potřebu samičky, aby byla samečkem podrobena násilí… Z té příčiny může býti mnohdy určitá dávka surovosti a bezohlednosti – skutečně, či jen zdánlivě – docela vítána jako projev tohoto násilného činitele. Odtud pochází štípání do paží, do boků a do zadnice.“

Dělalo se mi z toho mdlo, ale nemohl jsem se od toho odtrhnout: „A případy, jako Edity s labutí šíjí, jež podle Heinovy básně poznala v hromadě mrtvol na bojišti u Hastingsu krále Harolda podle jizvy na rameni, kterou mu kdysi způsobila kousnutím v milostné vášni, jsou poměrně řídké.“

„Kousnutí při pohlavním spojení může vzniknout z pohlavní zášti místo z pohlavní lásky. Skutečnost, že v poměru pohlaví může se uplatnit primitivní odpor stejně jako přitažlivost, může ujít jen povrchnímu pozorovateli. Za láskou číhá vždy zášť.“

Říká se láska a milování – ve skutečnosti je to šílenej krvák. Zřejmě proto jsem v erotický sféře takovej outsider.

Van de Velde mě vždycky nakonec zdeptá. Napřed si mrskne dvacet aforismů, jako třeba: „Radost, to je dokonalost. Spinoza“, a pak to napálí přímo: „Také rychlé, krátké a pružné klepání, zvláště v bedrech a v krajině kolem kosti křížové může působit dosti silně eroticky, dokonce mnohem silněji než petrisáž (hnětení).“ To mě úplně vygumovává.

Strávil jsem něco přes hodinu sprchováním ve vaně, ale stejně pak nemohl usnout. Madda spí v kuchyňském přístěnku, přímo za touhle zdí… tajil jsem dech, abych ji slyšel oddechovat. U večeře si mě prakticky vůbec nevšimla. Hodilo by se bejvalo, kdybych jí třeba bejval podal ruku?…

_A tak ti lotři mě rvou z tý chatrče ven a ty hnědý lidi zas tahají dovnitř Je jich víc a jsou silnější Šéf bandy je Alex Serafin, celej nahej a černej a zarostlej Koušu ho a dávám mu tvrdě zabrat Ale nakonec mě zajímají Na ramena mi mrsknou takovou tu kládu a na její konce mi uvážou ruce, že jsem jako chodící Kristus jako v tom filmu Ave Maria Uvrhnou mě do tý stodoly spolu s ostatníma zajatcema, ale ti jsou uvázaní jen za kotníky řetězama ke zdi Jen já tam stojím uprostřed s těma rozpřaženejma rukama Vtom přivedou ty zajatý cirkusáky Ten tlustej artista rukama roztáhne mříže do takovýho jako vajíčka a tou brankou ona ke mně vstoupí Jde pořád blíž ke mně a já tam jen tak pořád stojím s tou kládou na ramenou Je to Jeanne Moreau Přistupuje a líbá mě Ne, je to Bardotka Ne, je to Madda Trhá mi vpředu košili Naznačuju cukáním, že s těma rukama nic nemůžu Madda se jen tak usměje A trhá svou košili vpředu Artista se s pochopením odvrací Klesáme do slámy na udusané hlíně Její zuby_

Celej příští den, než se Madda vrátila z fabriky a kdoví odkud ještě, jsme s fotříkem a mámou v jednom kuse diskutovali, jak to Maddě u nás maximálně usnadnit. Jak řekl fotřík, hotovej diplomatickej protokol: aby u nás mohla jíst a nemusela nic platit a všecky tyhle věci, abychom se jí ani kapánek v ničem nedotkli. Když bude chtít, může jíst s náma každý den, my to stejně nikdy nedojíme a i dobu jídla jí můžem přizpůsobit, ale kdyby jí to bylo trapné, necháme jí vždycky talíř jídla na jejím stolku, a když bude chtít platit, nějak to zamluvíme, nebo, abychom ji neurazili – to absolutně nesmíme! – vezmem od ní nějakou docela malou sumičku a tady jsme diskutovali nejdýl, poněvadž příliš malá sumička by ji musela urazit a větší by ji zas mrzela, když si ve fabrice tak děsně málo vydělá.

Ale Madda nás dokonale převezla. Dalo by se říct přečurala. Vysloveně sprostě. Přilítla si, kdy se jí zamanulo, v pět odpoledne nebo v jedenáct večer a hned do jídelny a že má hlad, ona docela klepala nožem do talíře jak v zapadáku s mizernou obsluhou a nakládala si klidně první a ještě než dojedla – nás vůbec neregistrovala – nakládala si zas… jakživi poprvé jsme se doma nenajedli a to máma už vařila jak pro četu parašutistů. A po večeři prej: „Nebylo by tam ještě něco teplýho?“ a chudák máma jí dělala ještě omelety a míchaný vajíčka a já odnášel její talíře, ta holka nás docela _honila._ A talíř jídla na svým stolku zbaštila navíc s takovou samozřejmostí, že máma si vůbec netroufla přestat jí ho dávat, ačkoliv přece Madda jedla normálně s náma. Starosti, jak velkou sumičku si máme říct, byly úplně zbytečný, Madda otázku placení prostě _pominula_ a to si ještě před spaním docela drze otvírala naši ledničku a naši spíž a šla zásadně po nejdražších věcech. To nás úplně umrtvilo.

Na jedné straně jí člověk musel fandit a docela závidět, jak se u nás zabydlela, já na jejím místě bych byl z domu až do půlnoci nebo zas celej den zalezlej v tom kuchyňským přístěnku. Ona se teda nebojí _ani trošku._

Ale kdyby se ona jenom zabydlela a nebála, byli bychom šťastní, ale ona nás přímo _drancovala._ Ve svým přístěnku akorát jen spala a jinak – kromě rodičovský ložnice a mýho pokoje (to tak ještě!) – vlezla všude, kam se jí zamanulo. Pomalu jsme se už ani nedostali do koupelny, když se Madda zrovna necpala, seděla určitě ve vaně – ta holka se koupala třeba tři hodiny v jednom kuse! – a časem se začala cpát i ve vaně. Dali jsme jí ručník jen pro ni, ale ona se utírala do všech – jak se může někdo utírat do čtyř ručníků? – nejraději samozřejmě do mámina velikýho a speciálně jemnýho froté, protože máma má mimořádně citlivou pleť. A ručníky házela zásadně na zem.

Nejraději se procházela po chodbě mezi pokoji. Co ji tam tak může zajímat? Že by se jí zalíbily ty malý tmavý anglický rytiny, který mám taky moc rád? Opatrně jsem pootevřel dveře – ta holka stála přímo před nima a zírala přímo na mě! Ani se nehnula a tak jsem dveře zas honem zavřel, rázem celej zpocenej. Co bych dělal, kdyby vrazila sem za mnou?…

Všude je jí plno. Všude cítím její pach, ona páchne přesto, že se tak zuřivě koupe, a ten pach se vlíkne bytem a prostupuje zdmi, už z toho šílím, nikdy jsem to nesnášel a vždycky si dvakrát denně dával kolínskou pod paží a za krk, teď si ji liju z flašky přímo na prsa, u nosu kapesník v jednom kuse a nic to nepomáhá.

Zas se už plíží po chodbě. A teď stojí zas před mými posledními dveřmi.

(Pokračování příště)

DEVÍTILETÝ Gerard Day z Peterboroughu v Kanadě si bezstarostně máchal nožičky v jezeře. Pojednou ho noha silně zabolela, vytáhl ji z vody a na palečku mu visela 71 cm dlouhá štika.
